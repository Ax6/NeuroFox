«Si accorsero allora che solo la vita simile alla vita di chi ci circonda, la
vita che si immerge nella vita senza lasciar segno, è vera vita, che la
felicità isolata non è felicità. [...] Era questo che amareggiava più di ogni
cosa.»

**Boris Leonidovič Pasternak** (in russo: Борис Леонидович Пастернак? [bɐˈrʲis
lʲɪɐˈnʲidəvʲɪtɕ pəstɛrˈnak] ascolta[?·info]; Mosca, 10 febbraio 1890 –
Peredelkino, 30 maggio 1960) è stato un poeta e scrittore russo.

«L'arte è nell'erba e bisogna avere l'umiltà di chinarsi a raccoglierla»

La data di nascita è il 29 gennaio 1890 secondo il calendario giuliano in
vigore all'epoca in Russia, il 10 febbraio 1890 secondo il calendario
gregoriano. Nato da agiata famiglia ebraica laica assimilata,[2] trascorse
l'infanzia in un ambiente intellettuale ed artistico. Suo padre Leonid era
artista e professore alla Scuola moscovita di pittura, sua madre, Rosa
Kaufmann, era pianista. In "Autobiografia e nuovi versi", Pasternak fornisce
una descrizione memorabile e commovente della Mosca della sua infanzia:

«Alla fine del secolo Mosca conservava ancora la sua vecchia fisionomia di
angolo remoto, tanto pittoresco da sembrare favoloso, con le caratteristiche
leggendarie di una terza Roma e di una capitale dell'epoca eroica, nella
magnificenza delle sue stupende, innumerevoli chiese.»

Tra le personalità della cultura – musicisti, artisti e scrittori – Pasternak
ebbe modo di incontrare a casa dei genitori anche Lev Tolstoj, per il quale
suo padre Leonid illustrò i libri.

Fin dall'incontro con il compositore russo Skrjabin, Pasternak sognava di
diventare pianista e compositore e si dedicava al piano, alla teoria di musica
e la composizione. Compiuti gli studi al liceo tedesco di Mosca nel 1908,
però, si iscrisse alla Facoltà di filosofia all'università di quella città.
Durante il semestre all'Università di Marburgo, la Philipps-Universität,
nell'estate del 1912 e dopo i viaggi in Svizzera ed in Italia, maturò la sua
decisione di dedicarsi alla poesia.

In quegli anni scrisse le sue prime poesie, che uscirono nell'almanacco
_Lirika_ (Лирика) e mostrano l'influenza del simbolismo e del futurismo. Nel
1914 pubblicò la sua prima raccolta di poesie nel libro _Il gemello delle
nuvole_ (Близнец в тучах), seguito da _Oltre le barriere_ (Поверх барьеров,
1917), che gli portò un riconoscimento ampio negli ambienti letterari. Dal
1914 fu membro del gruppo di poeti futuristi _Centrifuga_ (Центрифуга).

Nel 1922 Pasternak sposò Evgenija Vladimirovna Lourie da cui ebbe un figlio.
Divorziarono nel 1931. Seguì un secondo matrimonio nel 1934 con Zinaida
Nikolaevna Neuhaus; la famiglia si trasferì nel sobborgo moscovita di
Peredelkino nel 1936.

Tra le sue opere sono da segnalare anche diverse raccolte di poesie, alcune
delle quali raccolte nel volume _Autobiografia e nuovi versi_ , che poté
pubblicare per la prima volta solo in Italia, e _Il salvacondotto_ , sorta di
opera autobiografica riferibile non tanto alle vicende della sua vita quanto
alla sua vocazione intellettuale.

«Vivere significa sempre lanciarsi in avanti, verso qualcosa di superiore,
verso la perfezione, lanciarsi e cercare di arrivarci.»

Dopo la seconda guerra mondiale Pasternak mise mano al suo primo e unico
romanzo, _Il dottor Živago_ (Доктор Живаго). Il romanzo venne rifiutato
dall'Unione degli Scrittori che ai tempi del regime bolscevico-stalinista non
poteva permettere la pubblicazione di un libro che, fortemente autobiografico,
raccontava i lati più oscuri della Rivoluzione d'ottobre. La stesura
dell'opera, che fu bandita dal governo, fu causa per l'autore di persecuzioni
intellettuali da parte del regime e dei servizi segreti che lo costrinsero
negli ultimi anni della sua vita alla povertà e all'isolamento. Ad ogni modo
il manoscritto riuscì a superare i confini sovietici e il libro, nel 1957,
venne pubblicato per la prima volta in Italia, tra molte difficoltà, dalla
Giangiacomo Feltrinelli Editore in una edizione diventata poi storica, di cui
subito parlò il critico letterario Francesco Bruno.

Il libro si diffonderà in occidente e nel giro di pochissimo tempo, tradotto
in più lingue, diventerà il simbolo della testimonianza della realtà
sovietica.

Nel 1958, _Il dottor Živago_ frutterà a Pasternak l'assegnazione del Premio
Nobel per la letteratura. Proprio l'assegnazione del premio scatenò una
vicenda singolare che vide il coinvolgimento dei servizi segreti occidentali.
Infatti il regolamento dell'Accademia Svedese, ente designato a scegliere il
vincitore del Premio Nobel per la letteratura, prevede che per ottenere il
riconoscimento, l'opera in questione debba essere stata pubblicata nella
lingua materna dell'autore, requisito di cui _Il dottor Živago_ difettava.
Pertanto, a pochi giorni dal momento in cui l'assegnazione avrebbe dovuto
essere resa nota, un gruppo di agenti della Cia e dell'intelligence britannica
riuscì ad intercettare la presenza di un manoscritto in lingua russa a bordo
di un aereo in volo verso Malta. Obbligarono così l'aereo a deviare, per
entrare in possesso momentaneamente del manoscritto che, fotografato pagina
per pagina, fu precipitosamente pubblicato su carta con intestazione russa e
con le tecniche tipografiche tipiche delle edizioni russe. Questo lo
stratagemma per consegnare il capolavoro perseguitato alla verità e al merito
del Premio Nobel.

Dapprima Pasternak inviò un telegramma a Stoccolma esprimendo la sua
gratitudine attraverso parole di sorpresa e incredulità. Alcuni giorni più
tardi, in seguito a pressanti minacce e avvertimenti da parte del KGB circa la
sua definitiva espulsione dalla Russia e la confisca delle sue già
limitatissime proprietà, lo scrittore con rammarico comunica
all'organizzazione del prestigioso premio la sua rinuncia per motivi di
ostilità del suo Paese. Pasternak rifiuta così la fama, il denaro del premio e
il riconoscimento che avrebbe trovato all'estero per non vedersi negata la
possibilità di rientrare nell'URSS. Da allora trascorrerà il resto dei suoi
giorni senza aver ritirato il premio e comunque perseguitato. Morirà due anni
più tardi in povertà (non aiutato da chi in Italia e in altre nazioni si
arricchiva con la vendita del suo romanzo) a Peredelkino, nei dintorni
moscoviti, nel 1960.

Da questo capolavoro della narrativa novecentesca sarà tratto il film omonimo
di successo (1965) con Omar Sharif, Julie Christie, Geraldine Chaplin, Alec
Guinness, Rod Steiger.

Il romanzo fu pubblicato legalmente in Russia solo nel 1988, nel periodo di
riforma dell'Unione Sovietica promosso da Gorbačëv, e sarà nel 1989 che il
figlio dell'autore Evgenij si recherà in Svezia per ritirare il premio
spettante al padre 31 anni prima. Evgenij, che ha dedicato la vita alla
memoria del padre pubblicando tra l'altro un'edizione critica in undici volumi
dell' _Opera Omnia_ e ripercorrendo il percorso esistenziale che aveva portato
lo scrittore alla conversione cristiana,[3]. Evgenij Borisovič Pasternak è
morto a Mosca il 31 luglio 2012, all'età di 88 anni.

Altri progetti

