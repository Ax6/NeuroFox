L' **Associazione fonetica internazionale** o **AFI** , in inglese
**International Phonetic Association** o **IPA** , in francese **Association
phonétique internationale** o **API** , è la più prestigiosa associazione di
fonetica, nata a Parigi nel 1886.

L'associazione nasce dall'iniziativa di un gruppo di professori di
linguistica, che si riuniscono per la prima volta a Parigi nel 1886 per
promuovere l'uso della scrittura fonetica nelle scuole, al fine di aiutare i
bambini a imparare più facilmente la pronuncia delle lingue straniere e più in
generale per appoggiare l'insegnamento e l'alfabetizzazione dei più piccoli.
Il gruppo, diretto da Paul Passy, si chiamò inizialmente Dhi Fonètik Tîtcerz
Asóciécon (sigla FTA), per poi assumere il nome di Association phonétique des
professeurs de langues vivantes ("Associazione fonetica dei professori di
lingue vive", sigla AP) nel gennaio 1889, e infine Association phonétique
internationale nel 1897.

L'apice dell'influenza dell'associazione nel settore dell'educazione si è
avuto attorno al 1914, quando essa contava 1750 membri in quaranta stati
diversi. La Prima guerra mondiale e le sue conseguenze hanno interrotto
l'attività dell'API, che ha ripreso la pubblicazione del suo _Journal_ solo
nel 1922.

Dal 1908, inoltre, l'API distribuisce dei Certificati di Competenza che
riguardano la fonetica dell'inglese, del francese e del tedesco agli studenti
che abbiano sostenuto il relativo esame

Scopo dell'associazione è promuovere lo studio scientifico della fonetica e le
sue applicazioni pratiche.

L'AFI pubblica un alfabeto per la rappresentazione fonetica di tutte le
lingue, la cui notazione viene accettata dai linguisti di tutto il mondo:
l'alfabeto fonetico internazionale (con la stessa abbreviazione).

L'AFI, infine, pubblica un periodico intitolato _Journal of the International
Phonetic Association_.

