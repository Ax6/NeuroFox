**Christopher Chapman Rouse** (Baltimora, 15 febbraio 1949) è un compositore
statunitense. Sebbene abbia scritto per vari gruppi, Rouse è noto soprattutto
per le sue composizioni orchestrali, tra cui un Requiem, undici concerti e
cinque sinfonie. Il suo lavoro ha ricevuto numerosi riconoscimenti, tra cui il
Kennedy Center Friedheim Award, il Grammy Award alla miglior composizione di
musica contemporanea e il Premio Pulitzer per la musica. Rouse è stato il
compositore in residenza della New York Philharmonic dal 2012 al 2015.

Rouse è nato a Baltimora, nel Maryland ed ha studiato con Richard Hoffmann al
Conservatorio di musica di Oberlin, diplomandosi nel 1971. Ha poi conseguito
un diploma di specializzazione con Karel Husa alla Cornell University nel
1977. Nel frattempo, Rouse ha studiato privatamente con George Crumb.

I primi riconoscimenti provengono dal BMI Student Composer Awards della BMI
Foundation nel 1972 e 1973. Rouse ha insegnato all'Università del Michigan dal
1978 al 1981, dove è stato anche Junior Fellow presso la Society of Fellows
dell'Università e all'Eastman School of Music dal 1981 al 2002. Dal 1997 ha
insegnato alla Juilliard School.

La Sinfonia n. 1 di Rouse è stata premiata con il Kennedy Center Friedheim
Award nel 1988[1] e il suo _Trombone Concerto_ ha ricevuto il Premio Pulitzer
per la musica nel 1993.[2] Nel 2002 Rouse è stato eletto all'American Academy
of Arts and Letters. Sempre in quell'anno ha vinto un Grammy Award per la
migliore composizione classica contemporanea per il suo _Concert de Gaudí_.[3]
Nel 2009 Rouse è stato nominato Compositore dell'Anno di Musical America[4] e
Compositore in Residenza della New York Philharmonic nel 2012.[5] Rouse ha
anche lavorato come compositore in residenza con l'Orchestra Sinfonica di
Baltimora (1985-88), il Tanglewood Music Festival (1997), la Biennale di
Helsinki (1997), il Pacific Music Festival (1998) e l'Aspen Music Festival
ogni anno dal 2000.

Tra i suoi illustri studenti figurano Kamran Ince, Marc Mellits, Michael
Torke, Nico Muhly,[6] Robert Paterson, Jeff Beal, Jude Vaclavik, Kevin Puts,
D. J. Sparr e Joseph Lukasik.

Rouse ha quattro figli: Angela, Jillian, Alexandra e Adrian.

Rouse è un compositore neoromantico. Alcune delle sue opere sono
prevalentemente atonali (ad es. _Gorgon_ , concerto per orchestra) mentre
altre sono chiaramente tonali ( _Karolju_ , _Rapture_ ). Molto spesso cerca di
integrare mondi armonici tonali e non tonali, come nei suoi concerti per
flauto, oboe e chitarra. Tutta la sua musica è stata composta, nelle sue
parole, "per trasmettere un senso di urgenza espressiva". Rouse è stato
elogiato per la sua orchestrazione, in particolare con le percussioni.[7] Egli
cita spesso opere di altri compositori (ad esempio, la sua _Sinfonia n. 1_ ,
composta nel 1986, incorpora citazioni di Bruckner e Shostakovich).[8][9]

Le opere più antiche di Rouse sono due brevi brani per gruppo di percussioni,
entrambi ispirati a soggetti mitologici: _Ogoun Badagris_ (1976, Haitiano) e
_Ku-Ka-Ilimoku_ (1978, Polinesiano); una successiva partitura di percussioni
ispirata alla batteria rock, _Bonham_ è stata composta nel 1988.[9]

La morte di Leonard Bernstein nel 1990 fu la prima di una serie di morti che
fecero una profonda impressione su Rouse e il suo _Trombone Concerto_ (1991)
divenne il primo spartito del suo cosiddetto "Death Cycle", un gruppo di pezzi
tutti creati come reazione a queste morti.[10] Questi spartiti hanno
commemorato William Schuman ( _Violoncello Concerto_ -1992),[11] l'omicidio di
James Bulger ( _Flute Concerto_ -1993),[12][13] il compositore Stephen Albert
( _Sinfonia n. 2_ -1994)[14] e la madre di Rouse ( _Envoi_ -1995).[15] Dopo
_Envoi_ decise intenzionalmente di comporre spartiti più "infusi di luce",
opere destinate ad assumere una forma meno dark; brani di questa seconda metà
degli anni '90 comprendono _Compline_ (1996), _Kabir Padavali_ (1997), il
_Concert de Gaudí_ (1998),[16] _Seeing_ (1998)[17] e _Rapture_ (2000).[18]

Dal 2000 in poi Rouse ha creato opere di vari temperamenti, dal suo spinoso
_Clarinet Concerto_ (2001) alla sua rockeggiante _The Nevill Feast_ (2003), al
suo romantico _Oboe Concerto_ (2004).[19][20] Il pezzo più significativo di
questi anni è il _Requiem_ di novanta minuti, composto nel 2001 e nel
2002.[21][22] Lo stesso Rouse si è riferito al _Requiem_ come alla sua
migliore composizione.[23] Le composizioni più importanti delle annate più
recenti comprendono il suo _Concerto for Orchestra_ (2008),[24] _Odna Zhizn_
(2009),[25][26] _Sinfonia n. 3_ (2011),[27] _Sinfonia n. 4_ (2013),[28]
_Thunderstuck_ (2013),[9] _Heimdall's Trumpet_ (un concerto per tromba-
2012),[29][30] _Organ Concerto_ (2014), _Sinfonia n. 5_ (2015), _Bassoon
Concerto_ (2016) e _Berceuse Infinie_ (2017).

Verso la fine del 2006, Rouse ha composto il suo primo pezzo per gruppo di
fiati _Wolf Rounds_ , presentato in anteprima alla Carnegie Hall il 29 marzo
2007.[31]

Estratti dalle sinfonie 1, 2 e 4 e il _Concerto per corde_ sono stati usati
come colonna sonora del film di William Friedkin del 2017, _Il diavolo e Padre
Amorth_.

