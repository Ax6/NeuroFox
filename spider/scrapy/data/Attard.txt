**Attard** (in maltese **Ħ'Attard** , in italiano storico anche _Casal
Attard_[1]) è un villaggio situato al centro dell'isola di Malta, con una
popolazione di 10.651 abitanti. Assieme a Balzan e Lia fa parte dei cosiddetti
_"Tre Villaggi"_. Attard è rinomata per i suoi giardini e per i suoi agrumeti,
come testimonia il suo motto: _Florigera rosis halo_ in latino: "Profumo
l'aria con i miei fiori".

Attard copre un'area di circa sette chilometri quadrati, comprendendo a nord,
verso Medina e Musta, l'area conosciuta come Ta' Qali; più in basso, verso il
centro del villaggio, si trova l'area di _Ta' l-Idward_ unita a _Misraħ Kola_.
A sud di questa si trova il quartiere di Sant'Antonio, che prende il nome dal
palazzo e dai giardini omonimi, simboli di Attard.

Il nome "Attard" si pensa che derivi dal cognome del proprietario terriero
della zona. Nella cittadina sono stati ritrovati dei resti che testimoniano
insediamenti dell'epoca preistorica che risalgono al 3000 a.C. Nella zona
chiamata _Tax-Xarolla_ sono state ritrovate alcune catacombe. Negli anni '30
vi sono stati altri ritrovamenti di tombe puniche e romane. Attard è diventata
parrocchia nel 1575. La parrocchia dedicata all'Assunzione della Vergine Maria
iniziò ad essere utilizzata dalla prima metà del XVII secolo. Numerose
famiglie facoltose hanno costruito qui le proprie residenze estive nei primi
anni del XX secolo. Oggi Attard è ancora caratterizzato dalle grandi ville e
dai rigogliosi giardini.

Attard è il luogo di nascita dell'architetto Tommaso Dingli, conosciuto per il
suo lavoro all'acquedotto di Wignacourt, alla Porta Reale di La Valletta e a
numerose chiese, delle quali solo la parrocchia rimane inalterata.

Il monumento più imponente è il _Palazzo di Sant'Antonio_ , costruito dal Gran
Maestro Antoine de Paule nel tardo XVI secolo. Attualmente il palazzo è
adibito a residenza del Presidente di Malta ed è utilizzato per le funzioni di
stato. I giardini, aperti al pubblico, sono un capolavoro barocco e un'oasi di
verde e di tranquillità. Il villaggio vanta numerosi gioielli architettonici,
ma il più splendente è la chiesa parrocchiale di Santa Maria del 1616.
Quest'opera è considerata il più bel monumento rinascimentale delle isole. Nei
pressi di Attard si trovano il villaggio di artigiani di _Ta' Qali_ , sorto
sul vecchio campo di aviazione di epoca bellica, e lo Stadio Nazionale.

Parrocchia di Attard

Palazzo di Sant'Antonio

Villa Navillus

Altri progetti

