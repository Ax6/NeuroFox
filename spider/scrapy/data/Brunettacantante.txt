«La più scatenata e sottostimata interprete femminile del Rock and Roll
italiano, l'unica che avrebbe potuto scalfire il trono su cui si sarebbe
insediata Baby Gate»

**Mara Brunetta Pacini** , semplicemente nota come **Brunetta** (Cascina, 7
marzo 1945), è una cantante italiana, attiva durante gli anni sessanta e gli
anni settanta.

Assieme ad Angela, Babette e Mina è stata una delle prime cantanti italiane di
rock and roll.

Nata a Cascina, in provincia di Pisa, da una famiglia operaia, Brunetta è
appassionata di musica sin da bambina, e debutta a otto anni in un concorso
(il primo di una lunga serie); la prima vittoria la ottiene a nove anni, a
Marina di Pisa, con il piccolo complesso musicale del fratello Sergio.

A dodici anni forma un duo di fisarmoniche con la sorella, e l'anno successivo
ottiene una scrittura al _Circolo ufficiali_ di Tirrenia; sempre nel 1958
viene notata durante un'esibizione e messa sotto contratto dalla Dischi
Ricordi, casa discografica appena nata.

Il debutto discografico avviene nel 1959, con i primi 45 giri e gli EP
(pubblicati usando il suo secondo nome, _Brunetta_ , su proposta di Mogol),
scatenate canzoni di rock and roll che, unite alla sua vivacità durante le
esibizioni, la impongono all'attenzione del pubblico; tra i brani di questo
periodo quello di maggior successo è _Precipito_ , scritto da Mogol e
Gianfranco Reverberi ed inciso con l'accompagnamento de I Cavalieri (gruppo di
cui facevano parte tra gli altri Enzo Jannacci e Luigi Tenco, che per Brunetta
scrive _Se qualcuno ti dirà_ , in seguito incisa anche da lui), oltre che
alcune reinterpretazioni come _Tutti frutti_.

Nel 1960 recita nel film _Urlatori alla sbarra_ di Lucio Fulci insieme ad
altri artisti come I Brutos, Umberto Bindi, Mina, Adriano Celentano, Joe
Sentieri, Elke Sommer e Chet Baker.

Nel 1962 partecipa al _Burlamacco d'oro_ con _Gocce di stelle_ , in coppia con
Loredana.

Dopo il cambio di casa discografica cambia genere, incidendo alcuni 45 giri
più melodici con il suo vero nome, tra cui _Quelli della mia età_ , cover di
_Tous les garçons et les filles_ di Françoise Hardy.

Nel 1965 si accosta al beat, e forma il gruppo i _Balubas_ , ritornando ad
usare il nome d'arte di Brunetta: l'anno successivo vince il Festival di
Pesaro con _Baluba shake_ (il cui testo, di Alberto Testa, descrive l'omonima
popolazione africana, che ottiene anche un certo successo di vendita (e che
nel 2008 viene rilanciata in quanto Fabrizio Frizzi la utilizza come
stacchetto nel suo programma televisivo _La botola_ ).

_Baluba shake_ viene anche presentata in alcune trasmissioni televisive, tra
cui _Settevoci_ , condotta da Pippo Baudo.

Ottiene altri successi con altri brani come _Perdono_ , _Dove vai_ (testo di
Alberto Testa per una canzone di Lee Hazlewood) e _Felicità felicità_.

Nel 1971 effettua una tournée in Bulgaria, insieme a Paola Battista e Emy
Cesaroni; nello stesso anno incide con la Miura l'album _Carezze d'amore_ , in
cui canta alcune sue composizioni con versi di Enzo Vay, prodotto da Ludovico
Socci, con arrangiamenti di Josè Mascolo e vari solisti come: Gianni Bedori,
Bruno Crovetto ed Enzo Ceragioli.

Nel nuovo decennio decide di ritirarsi e di dedicarsi all'insegnamento e alla
famiglia; sporadicamente però tornerà a cantare come corista in dischi di
colleghi con cui mantiene rapporti di amicizia, come Fabrizio De André
(nell'album Fabrizio De André) e Dori Ghezzi, collaborando anche con Paola
Orlandi.

Nel 1978 forma un duo con Gisella Fusi ed incide un 45 giri con un rifacimento
di _Stessa spiaggia, stesso mare_ di Piero Focaccia.

Nel 1999 nel film _E allora mambo!_ (regia di Lucio Pellegrini, con interpreti
Luciana Littizzetto, Luca Bizzarri e Paolo Kessisoglu) nella colonna sonora
viene inserita _Baluba shake_ , uno dei maggiori successi di Brunetta.

Nel 2002 la On Sale Music ha pubblicato in un cd antologico alcuni dei suoi
successi.

Dal 2003 fa parte della Corale Laurenziana[2] e dell'ensamble Virtuosi
Laurenziani di Mortara. Inoltre suona nell'orchestra "Big Band" di Novara e
collabora con la scuola civica di Mortara.

