La **nazionale di calcio della Romania** (in romeno _Echipa națională de
fotbal a României_ ) è la rappresentativa calcistica della Romania ed è posta
sotto l'egida della Federaţia Română de Fotbal.

Insieme con Brasile, Francia e Belgio è una delle quattro nazionali che hanno
preso parte alle prime tre edizioni della Coppa del mondo (allora Coppa
Rimet), nel 1930, 1934 e 1938.

Si è qualificata per sei fasi finali del campionato del mondo (1934, 1938,
1970, 1990, 1994 e 1998), competizione in cui il miglior risultato sono i
quarti di finale raggiunti a Stati Uniti 1994, dove la nazionale rumena fu
eliminata dalla Svezia ai tiri di rigore, dopo aver estromesso dal torneo
l'Argentina vice-campione del mondo in carica agli ottavi. Proprio a metà
degli anni 1990 la Romania visse il periodo di maggiore splendore, guidata dal
talento di Gheorghe Hagi.

Agli europei, alle cui fasi finali le partecipazioni sono cinque (1984, 1996,
2000, 2008 e 2016), la migliore prestazione della Romania risale al 2000,
quando la nazionale raggiunse i quarti di finale e fu eliminata dall'Italia
dopo aver ottenuto la qualificazione in un girone con Germania, Portogallo e
Inghilterra. Aveva già raggiunto gli ottavi di finale della Coppa d'Europa nel
1960 e nel 1972.

Nella classifica mondiale FIFA, in vigore dall'agosto 1993, la Romania vanta
quale miglior piazzamento il 3º posto, occupato nel settembre 1997, mentre il
peggior piazzamento è il 57º posto del febbraio 2011 e del settembre 2012.
Occupa attualmente il 25º posto della graduatoria[1].

La Federația Română de Fotbal fu costituita a Bucarest nell'ottobre 1909.

La nazionale rumena, allenata da Teofil Moraru, esordì l'8 giugno 1922 a
Belgrado vincendo per 2-1 contro la Jugoslavia. Dopo vari avvicendamenti,
nell'agosto 1924 Moraru fu richiamato a ricoprire il ruolo di commissario
tecnico, che mantenne fino al 1928.

Sotto la guida di Costel Rădulescu la Romania ottenne buoni risultati negli
anni 1930, prendendo parte alle prime tre edizioni della Coppa del mondo,
tripla partecipazione che fu appannaggio solo di Romania, Brasile, Belgio e
Francia.

Nella prima edizione della coppa del mondo, nel 1930, sconfisse per 3-1 il
Perù, prima di essere battuta per 4-0 ed eliminata dai padroni di casa
dell'Uruguay, futuri vincitori del torneo.

Battendo per 2-1 la Jugoslavia, la Romania si qualificò per il mondiale 1934
in Italia. Il formato del torneo prevedeva subito gli ottavi di finale e
all'esordio la Romania fu battuta dalla Cecoslovacchia (2-1) a Trieste ed
estromessa dalla competizione. Qualificatasi d'ufficio per il mondiale 1938 a
causa del ritiro dell'Egitto, che avrebbe dovuto sfidarla in un play-off,
anche in Francia la Romania fu eliminata agli ottavi di finale. Fu fatale la
ripetizione della partita contro Cuba, che il 9 giugno vinse per 2-1 a Tolosa
dopo il pareggio (3-3) del 5 giugno.

A Euro 1960, prima edizione del campionato europeo, la Romania eliminò la
Turchia (3-0 in casa e 2-0 in trasferta) e ai quarti di finale fu eliminata
dalla Cecoslovacchia (0-2 in casa e 0-3 in trasferta).

Non si qualificò né per il campionato d'Europa 1964, eliminata dalla Spagna al
primo turno (sconfitta per 6-0 in trasferta e vittoria per 3-1 in casa), né
per il campionato d'Europa 1968 (con un bilancio di 3 vittorie e 3 sconfitte
arrivò seconda nel girone di qualificazione dietro all'Italia poi vincitrice
del torneo).

La Romania tornò sulla scena internazionale a Messico 1970, qualificandosi
come prima nel suo girone con Grecia, Svizzera e Portogallo con 3 vittorie, 2
pareggi e una sconfitta. La nazionale allenata da Angelo Niculescu fu poi
inserita nel girone più difficile della fase finale, quello di Inghilterra
(campione del mondo in carica), Brasile e Cecoslovacchia. A Guadalajara perse
per 1-0 contro l'Inghilterra, poi vinse in rimonta per 2-1 sui cecoslovacchi e
fu costretta a battere i brasiliani per avere un posto nei quarti di finale.
Vinse il Brasile per 3-2 e la Romania fu eliminata.

Al campionato d'Europa 1972 il cammino della Romania si arrestò ai quarti di
finale.

Il 26 settembre 1973, sotto la guida del nuovo CT Valentin Stănescu, la
Romania perse per 2-0 a Lipsia contro la Germania Est, che nel turno
successivo, battendo per 4-1 l'Albania in trasferta, si qualificò per il
campionato del mondo 1974 a spese proprio dei rumeni, che batterono
inutilmente la Finlandia per 9-0 a Bucarest il 1º ottobre 1973 (fu la più
larga vittoria della storia della nazionale rumena).

La Romania fallì poi l'accesso alla fase finale del campionato d'Europa 1976.
Pur rimanendo imbattuta, fu penalizzata dai tanti pareggi (5 su 6 gare
disputate) e lasciò il primo posto nel girone e la qualificazione alla Spagna.

Fu ancora una volta la Spagna a sbarrare la strada ai rumeni nel cammino verso
il campionato del mondo 1978. Nel girone di qualificazione la Romania raccolse
2 vittorie e 2 sconfitte in quattro gare, precedendo in classifica la
Jugoslavia, ma chiudendo alle spalle degli spagnoli.

Non qualificatasi né per il campionato d'Europa 1980 né per il campionato del
mondo 1982, la nazionale rumena esordì agli europei nel 1984, con un'immediata
eliminazione. La squadra allenata da Mircea Lucescu pareggiò contro la Spagna
padrona di casa (1-1), ma poi perse contro Germania Ovest (2-1) e Portogallo
(1-0) e fu eliminata. Mancò poi l'accesso al campionato del mondo 1986 e al
campionato d'Europa 1988.

Il miglior periodo nella storia della nazionale rumena fu quello a cavallo tra
gli anni ottanta e novanta, con la presenza di colonne della Steaua Bucarest:
il portiere Silviu Lung, il libero Miodrag Belodedici e il trequartista Marius
Lăcătuș.

Ai mondiali di Italia '90 la formazione del CT Emerich Jenei giocò un buon
calcio e fu in grado di superare il primo turno, pur essendo inserita in un
girone difficile (con l'Argentina campione in carica, il Camerun e l'URSS). Fu
eliminata agli ottavi di finale dall'Irlanda dopo i tiri di rigore (0-0 al
termine dei tempi regolamentari)[2].

La Romania non si qualificò per il campionato d'Europa 1992 per un punto: nel
girone ottenne gli stessi punti della Svizzera, 10, uno in meno della Scozia
prima.

Ottenuta la qualificazione a Stati Uniti 1994 grazie a tre vittorie nelle
ultime tre partite del girone di qualificazione sotto la guida del nuovo CT
Anghel Iordănescu, la Romania si presentò negli Stati Uniti con una squadra
ricca di ottimi giocatori, nel pieno della propria maturazione. Stelle di
primo piano come Gheorghe Hagi (3 gol), Florin Răducioiu (4 gol) e Ilie
Dumitrescu (2 gol) furono decisive per il passaggio del turno, che non fu
privo di patemi. La Romania batté all'esordio la quotata Colombia per 3-1, ma
poi perse clamorosamente contro la Svizzera (4-1). Nell'ultima partita della
prima fase ebbe la meglio sugli Stati Uniti padroni di casa (1-0) e vinse il
girone. I rumeni superarono poi gli ottavi di finale battendo la forte
Argentina (finalista quattro anni prima) per 3-2 (un gol di Hagi e due di
Dumitrescu) dopo aver dominato l'incontro. Raggiunti i quarti di finale,
furono sconfitti nuovamente ai rigori, questa volta dalla Svezia (2-2 dopo i
tempi supplementari).

Qualificatasi anche per il campionato d'Europa 1996, in Inghilterra la Romania
uscì al primo turno, dopo tre sconfitte in tre partite contro Francia (1-0),
Bulgaria (1-0) e Spagna (2-1).

Ai mondiali di Francia 1998 la Romania era considerata da molti esperti la
possibile outsider. Ciononostante sulle possibilità della squadra aleggiava
ancora scetticismo per via delle opache prestazioni agli europei di due anni
prima. Dopo la vittoria sulla Colombia (1-0, partita in cui la squadra fece
parlare di sé perché tutti i calciatori si verniciarono i capelli di giallo,
eccetto il portiere Bogdan Stelea, calvo[3]) i romeni si confermarono una
delle squadre più temibili del torneo grazie al successo per 2-1 contro
l'Inghilterra (tra le favorite per la vittoria finale). Nella terza e ultima
gara del girone pareggiarono per 1-1 contro la Tunisia, vincendo il girone e
qualificandosi così agli ottavi di finale. La partita mise di fronte i romeni
e la Croazia, grande rivelazione di quella rassegna mondiale. Dopo 90 minuti
giocati alla pari i romeni furono eliminati: a decidere l'incontro fu un gol
segnato da Davor Šuker su calcio di rigore. Gheorghe Hagi decise di lasciare
la nazionale, ma tornò poco dopo sui propri passi.

Sotto la guida del commissario tecnico Victor Pițurcă la Romania concluse il
proprio girone di qualificazione imbattuta e si qualificò per il campionato
europeo del 2000, in programma in Belgio e Paesi Bassi. A causa di dissapori
con alcuni giocatori della nazionale, Piţurcă fu sollevato dall'incarico prima
dell'inizio della rassegna continentale.

A sorpresa, nella prima gara, la squadra segnò un gol dopo soli 5 minuti di
gioco alla Germania campione d'Europa in carica. La Romania poi dominò gran
parte della partita, che si concluse, però, con un pareggio per 1-1. Contro il
forte Portogallo i romeni persero per 1-0, beffati da un gol messo a segno al
quarto minuto di recupero del secondo tempo. Nell'ultima partita del
raggruppamento eliminatorio arrivò una vittoria per 3-2 contro l'Inghilterra
(a cui bastava il pareggio per superare il girone), successo che valse la
qualificazione ai quarti di finale e causò l'eliminazione dei britannici dal
torneo.[4] Il sogno romeno si infranse, però, ai quarti di finale contro
l'Italia, vittoriosa per 2-0 e poi finalista perdente di quella
manifestazione. Fu l'ultimo grande torneo per il capitano Gheorghe Hagi,
espulso nella partita contro gli azzurri.

Nei successivi sei anni la Romania visse un periodo buio, fallendo la
qualificazione ai tre successivi tornei internazionali.

Nell'andata dei play-off di qualificazione al campionato del mondo 2002 la
squadra allenata dall'ex nazionale Gheorghe Hagi perse per 2-1 a Lubiana
contro la Slovenia, già qualificatasi a sorpresa per gli europei due anni
prima. Nella gara di ritorno disputata a Bucarest non riuscì ad andare oltre
un pareggio per 1-1 in rimonta e mancò l'accesso ai Mondiali di Giappone e
Corea del Sud.

La tendenza negativa proseguì con la mancata qualificazione al campionato
d'Europa 2004. I romeni si piazzarono terzi nel proprio girone di
qualificazione alle spalle di Danimarca e Norvegia.

Nel dicembre 2004 Victor Pițurcă tornò a guidare la nazionale. Nel 2005 la
Romania si classificò terza nel suo girone di qualificazione, alle spalle di
Paesi Bassi e Rep. Ceca. In palio c'era l'accesso al mondiale di Germania.

Nel 2007 la nazionale di Pițurcă visse un buon momento di forma. Giunta prima
nel suo girone di qualificazione e matematicamente qualificata al campionato
d'Europa 2008 con tre punti di vantaggio sui Paesi Bassi e cinque sulla
Bulgaria, occupava la tredicesima posizione nel Ranking mondiale FIFA di
gennaio 2008, grazie ad una squadra composta da storiche bandiere come
Cristian Chivu e Adrian Mutu e nuovi talenti come Nicolae Dică e Ciprian
Marica. Nella rassegna europea di Austria e Svizzera fu inserita nel girone di
Italia, Francia e Paesi Bassi e fu eliminata al primo turno, avendo raccolto
due pari nelle prime due partite (contro Francia, 0-0, e Italia, 1-1) e
nell'ultima partita una sconfitta contro l'Olanda (0-2).

Dopo un avvio negativo nelle qualificazioni al campionato del mondo 2010,
Pițurcă fu esonerato e sostituito il 29 aprile 2009 da Răzvan Lucescu, che
meno di due anni dopo, come da comune accordo con la federazione, lasciò
l'incarico dopo la partita vinta per 3-0 contro la Bosnia ed Erzegovina, con
la Romania ancora in corsa per la qualificazione al campionato europeo del
2012[5]. Il 14 giugno 2011 Piţurcă tornò sulla panchina della nazionale
rumena, che sotto la sua guida subì una sola sconfitta in 29 partite di
qualificazione. Ciononostante la squadra fallì la qualificazione al mondiale
del 2014. Classificatasi seconda in un gruppo che comprendeva anche Paesi
Bassi, Turchia, Ungheria, Estonia e Andorra, perse i play-off contro la
Grecia, che vinse per 3-1 in casa e pareggiò per 1-1 a Bucarest. Per la quarta
volta negli ultimi 16 anni la Romania mancò dunque la qualificazione alla
coppa del mondo.

A Piţurcă subentrò, nell'ottobre 2014, Anghel Iordănescu. Raggiunta in
anticipo la qualificazione agli europei del 2016 grazie al secondo posto nel
girone di qualificazione, dietro l'Irlanda del Nord[6], la Romania fu inserita
nel girone con Francia, Svizzera e Albania. Terminò il proprio torneo al primo
turno, dopo due sconfitte contro Francia (1-2) e Albania (0-1), inframmezzate
dal pareggio contro la Svizzera (1-1). Entrambe le marcature rumene furono
realizzate da Bogdan Stancu, divenuto il primo giocatore rumeno a segnare più
di una rete per la sua nazionale in un europeo. Il 27 giugno il CT Iordănescu
si dimise[7].

Nel luglio 2016 la panchina della nazionale rumena fu affidata al tedesco
Christoph Daum, che raccolse risultati negativi nelle partite di
qualificazione al campionato del mondo 2018. Dopo aver compromesso la
qualificazione con un bilancio di due vittorie, tre pareggi e tre sconfitte,
nel settembre 2017 il CT fu esonerato e rimpiazzato da Cosmin Contra[8], che
raccolse una vittoria e un pari nelle restanti due partite. La squadra chiuse
il proprio raggruppamento di sei nazionali al quarto posto, mancando l'accesso
alla fase finale di Russia 2018.

Inserita in un girone di Lega C di UEFA Nations League 2018-2019 con Serbia,
Montenegro e Lituania, si piazzò seconda a due punti dalla capolista Serbia
dopo aver raccolto tre vittorie e tre pareggi in sei partite.

Dal dopoguerra, la prima divisa della Romania è sempre stata gialla nella sua
interezza, con inserti rossi e blu, la seconda invece è cambiata spesso, e
attualmente è rossa. Dal 2015, dopo 31 anni di fornitura Adidas, il nuovo
sponsor tecnico è la spagnola Joma.

La nazionale rumena disputa solitamente le proprie partite casalinghe
all'Arena Națională, moderno impianto da 55 600 posti, inaugurato nel 2011
nella capitale Bucarest. L'impianto rientra nella categoria 4 della
classificazione UEFA e ha ospitato più volte finali di grandi tornei
internazionali, come la finale della UEFA Europa League 2011-2012.

Alcuni match di secondaria importanza sono ospitati da altri stadi.

In precedenza la nazionale era di scena allo Stadio Nazionale, della capienza
di 60 120 posti, demolito nel 2007 per fare spazio proprio all'Arena. L'ultima
partita che ospitò lo stadio fu un incontro vinto per 6-1 dalla Romania contro
l'Albania, valido per le qualificazioni al campionato d'Europa 2008 e
disputatosi il 21 novembre 2007.

NOTA: Per le informazioni sulle rose successive al 1948 visionare la pagina
della Nazionale olimpica.

Lista dei convocati per le partite di qualificazione al campionato d'Europa
2020 contro Norvegia e Malta del 7 e 10 giugno 2019.[11]

_Organigramma aggiornato all'8 giugno 2018._

Le statistiche sono aggiornate al 19 giugno 2016.

Altri progetti

