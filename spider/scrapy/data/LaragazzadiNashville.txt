_**La ragazza di Nashville**_ è un film biopic di Michael Apted del 1980 che
riguarda la storia, in parte romanzata, della cantautrice country Loretta
Lynn. Il titolo originale della pellicola - _Coal Miner's Daughter_ ( _La
figlia del minatore_ ) - è il medesimo di una brano-hit del 1976 della stessa
Lynn. È stato un film pluripremiato nella stagione cinematografica 1980-1981.
Figlia 15enne di un minatore in uno sperduto paesino del Kentucky, Loretta
passa la sua giornata in casa ad accudire i numerosi fratelli minori. Quando
conosce il giovane Doolittle, il quale dice di volerla sposare, accetta con
entusiasmo, si mette contro l'intera famiglia, ma il matrimonio è infine
celebrato. Certo i due sposini non hanno molti soldi, lei è ancora acerba e
immatura, lui burbero e impulsivo, ma col tempo il rapporto si stabilizza.
Nascono quattro figli e, nel giorno dell'anniversario, Doolittle invece di
portare finalmente alla moglie l'anello nuziale, le regala una chitarra. È
l'inizio di una nuova vita: incoraggiata dal marito, manager e produttore,
Loretta comincia a cantare, a incidere dischi, ad esibirsi nei locali, fino ai
prestigiosi palcoscenici di Nashville. Arrivano la fama, la ricchezza, e
insieme la gelosia del marito, i battibecchi, le incomprensioni. Loretta ama
il suo pubblico, però ama di più la sua famiglia e non permetterà al successo
di rovinargliela del tutto...

