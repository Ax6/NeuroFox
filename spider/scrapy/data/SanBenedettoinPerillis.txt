**San Benedetto in Perillis** è un comune italiano di 105 abitanti della
provincia dell'Aquila in Abruzzo. Fa anche parte della Comunità montana _Campo
Imperatore-Piana di Navelli_. Fino al 1947 era stata una frazione appartenente
al confinante comune di Collepietro.

San Benedetto in Perillis è un antico borgo di origini medievale che oggi
conta poco meno di 70 abitanti. Si trova a circa 850 m s.l.m., e domina tutta
la conca peligna. L'abitato più antico, caratterizzato da edilizia in pietra a
vista, si formò intorno ad un monastero benedettino fortificato sorto in
località "Perello", che conserva ancora le torri a pianta semicircolare
emergenti dalla cinta muraria.

Il borgo è rimasto legato all'economia pastorale fino al Novecento, quando si
sviluppò il fenomeno migratorio. Nei primi anni 2000 si pensò addirittura,
vista la drammaticità dello spopolamento, di legare il comune di San Benedetto
alla vicina Popoli.

Nel 2009 è stato toccato dal terremoto che colpì la città di L'Aquila e
provincia: alcune case abbandonate sono crollate nel soffitto, mentre il
monastero è stato puntellato.

Fino al 2012 parte del borgo fortificato, l'Abbazia ed il monastero
benedettino sono stati inaccessibili in quanto ubicati in zona rossa post
sisma e gravemente danneggiati.

Da considerare che il paese non rientra nel cosiddetto "cratere" del sisma [1]
e pertanto fuori da ogni significante possibilità di ripristino. Infatti San
Benedetto è incluso in un secondo settore di comuni colpiti, ma in maniera
minore, della piana di Navelli, assieme a San Pio delle Camere, Collepietro e
Caporciano.

Nel 2010 sono stati versati i fondi per la ricostruzione delle parti lesionate
del monastero di San Benedetto, e di parte del vecchio centro storico.

Edificio religioso principale del paese, fu fondato nell'VIII secolo dai
Longobardi. Edificato nelle sue forme romaniche dal vescovo di Valva Trasmondo
e passato nel 1079 nelle mani di una potente famiglia locale di origini
franche, nel 1092 l'ultimo possessore privato, tal Ugo del fu Giliberto, lo
donò in punto di morte al Vescovo di Valva Giovanni insieme con tutte le sue
pertinenze fondiarie, mobili ed ecclesiastiche; interessante è il toponimo di
questo periodo, cioè San Benedetto in Collerotondo[4]. La chiesa, posta
all'interno del borgo fortificato, nella parte più elevata del rilievo,
costituisce l'unica testimonianza dell'antica struttura abbaziale, che svolse
una notevole opera di diffusione del monachesimo nella valle Tritana ed in
tutto l'aquilano. L'edificio, nell'attuale configurazione, mostra i notevoli
rimaneggiamenti subiti. Recenti restauri hanno smantellato la veste barocca
riportando alla luce le originarie strutture altomedievali. L'interno, a tre
navate e coperto da una copertura lignea, custodisce tracce di preziosi
affreschi del XIII secolo. La pianta rettangolare è composta da due facciate,
quella principale con logge cieche e un torrione di avvistamento sul fianco, e
la seconda facciata rinascimentale con campanile a vela. La chiesa appartenne
al ducato di Spoleto fino alla costituzione dell'Abruzzo nel XIII secolo con
capoluogo Sulmona.

Il borgo medievale è perfettamente conservato a forma ellittica. I bastioni
del vecchio castello del VII secolo si uniscono alle nuove case medievali del
XIII secolo e al torrione di avvistamento del monastero di San Benedetto. Alle
mura è legata la chiesa della Madonna delle Grazie, che consiste nella
rielaborazione di un frammento di castello, con aggiunta di campanile e
decorazioni.

Da vedere la chiesa della Madonna delle Grazie, il Museo della Cultura
Materiale, il Museo Civico, ubicato nei locali di un ex frantoio settecentesco
restaurato, e l'antica chiesetta di S. Sebastiano. Molto suggestive le
"grotte" (locali sotterranei scavati nella roccia e destinati un tempo a
stalle ed altri servizi), che caratterizzano un'ampia area del piccolo centro
storico e vengono utilizzate per manifestazioni ricreative e culturali.

Una particolarità di San Benedetto in Perillis è l'originale serratura da
esterno in legno, ancora visibile in parecchie delle case più antiche del
borgo.

Il tratturo aquilano, oltrepassato il monte sovrastante Ofena e superato Forca
di Penne con il suo ramo principale, discende, con quello secondario, verso
Navelli e Collepietro, raggiungendo San Benedetto in Perillis dove è stata
determinante l'influenza della civiltà pastorale.

Abitanti censiti[5]  

Il 6 giugno è il giorno mandatorio della festa del santo patrono San
Benedetto. In questo giorno viene anche celebrato il culto della Madonna di
Casaluce, paese della provincia di Caserta con cui San Benedetto in Perillis è
spiritualmente gemellato da anni.

Altri progetti

