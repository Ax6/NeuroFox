Le **corporazioni delle arti e mestieri** , o **gilde** , erano delle
associazioni create a partire dal XII secolo in molte città europee per
regolamentare e tutelare le attività degli appartenenti ad una stessa
categoria professionale.

La parola "corporazione" venne in realtà coniata nel Settecento da chi ne
propugnava l'abolizione[1]. Quando esistevano erano chiamate _métiers_ ("corpi
di mestiere") in Francia, _guilds_ ("gilde") in Inghilterra, _Zünfte_ in
Germania, _gremios_ in Spagna, _grémios_ in Portogallo, _συντεχνία_ in Grecia.

In Italia esse ebbero nomi diversi da regione a regione: _arti_ in Toscana,
_fraglie_ in Veneto[2] o scuola dell'arte in special modo a Venezia,
_paratici_ in Lombardia[3], _gremi_ in Sardegna, _società d'arti_ a Bologna,
_collegi_ a Perugia. Spesso il nome ufficiale era in latino _universitates_ o
_collegia_.

Già in epoca romana sono attestate associazioni di quanti esercitassero uno
stesso mestiere[4]: nel I secolo queste partecipavano ancora attivamente alla
vita politica cittadina (come mostrano i elettorali di Pompei), ma
successivamente rappresentarono piuttosto un efficace strumento di controllo
locale da parte del potere imperiale, in particolare a Ostia, porto di Roma ed
essenziale tappa nel percorso di approvvigionamento della capitale.

Queste associazioni prendevano il nome di _collegia_ (al singolare _collegium_
). A differenza delle corporazioni medioevali (sebbene il termine di
"corporazioni" sia spesso utilizzato per designarle in italiano) erano
costituite principalmente da imprenditori e avevano come compito principale
quello di difendere gli interessi di questi presso le autorità.

Sotto l'imperatore Diocleziano vennero create e rese obbligatorie delle
corporazioni ereditarie per operai e artigiani, che garantissero la stabilità
sociale dopo le profonde trasformazioni determinate dalla crisi del III
secolo. Queste associazioni erano dette '] opificum _[5]._

Testimonianze dell'esistenza di singoli corpi di mestiere in età altomedievale
si trovano con riferimento a città rimaste sotto il dominio bizantino: Roma,
Napoli, Ravenna, Otranto[5].

La principale conferma dell'esistenza di corporazioni anche in territorio
longobardo è data dalle _Honorantiae civitatis Papiae_[5]. Si tratta di un
testo scritto poco dopo il Mille, ma che riferisce una situazione precedente.
Nella capitale italica erano attive delle corporazioni, dette _ministeria_ ,
sotto il controllo della Camera Regia. Queste organizzazioni erano poche
(mercanti, calzolai, barcaioli, pescatori, saponai) ed erano governate da
"rettori"[6].

In certi casi le corporazioni sembrano essersi formate come derivazione di
preesistenti confraternite di carattere devozionale, mentre quelle create, per
così dire, _ex novo_ , si fondavano sul sodalizio dato dal giuramento che
impegnava i loro membri all'assistenza reciproca e alla difesa degli interessi
comuni.

Le prime corporazioni a costituirsi furono quelle dei mercanti: agli inizi del
XII secolo la corporazione dei mercanti esisteva già a Pavia, Genova, Piacenza
e Roma[7], la Camera dei Mercanti di Milano risale al 1159[8], l'Arte dei
Mercatanti di Firenze esisteva già nel 1182, quella di Bologna nel 1194[9]. Le
corporazioni mercantili nel corso del Duecento riuscirono a inserirsi e ad
assumere un ruolo guida nelle istituzioni cittadine, estendendo il loro
controllo a funzioni di natura pubblica come quello sui pesi, le misure e la
sorveglianza delle strade.

Lentamente nacquero anche le corporazioni degli altri mestieri, alcune per
scissione da quella dei mercanti, altre in modo indipendente. In alcune città
ancora verso la fine del Duecento la corporazione dei mercanti riuniva tutte
le attività: a Milano, a Verona, a Parma, a Piacenza, a Cremona. Nelle città
sotto controllo signorile la formazione di nuovi corpi di mestiere proseguì
durante il Trecento, mentre dove le corporazioni conquistarono un ruolo
politico e diventarono organi costituzionali, il loro numero venne
bloccato[5].

Il reale peso politico raggiunto dalle corporazioni nei governi cittadini
variò molto a seconda delle città e all'interno del medesimo contesto urbano;
le associazioni artigianali infatti si costituirono in un secondo momento e
furono relegate a un ruolo subalterno rispetto a quelle mercantili.

Così ad esempio, le Arti fiorentine vennero suddivise, rispettando il reddito
possibile che i praticanti potevano ottenere, in _Maggiori, Medie_ e _Minori_
tant'è vero che sia a Firenze che a Bologna la loro avanzata sociale si
concluse con la piena affermazione in ambito politico, a tal punto che le
istituzioni governative ricalcarono le strutture corporative.

A Bologna il tumulto guidato da Giuseppe Toschi portò definitivamente alla
rappresentanza delle ventuno "società d'arti" nel consiglio comunale nel
1228[9]. Tuttavia, questo ruolo venne soppresso già nel 1274[5]. Diversa fu la
vicenda fiorentina: nella città toscana l'ingresso delle Arti Maggiori nella
vita politica avvenne gradualmente nella seconda metà del Duecento. Il culmine
del potere delle arti fiorentine si ebbe con gli Ordinamenti di Giustizia di
Giano della Bella del 1293, che escludevano dal governo chi non fosse iscritto
ad un'arte e perciò costrinsero i magnati ad iscriversi a un'arte. È noto che
Dante era iscritto all'arte degli Speziali. Questa egemonia fu conservata
dalle corporazioni fino all'affermazione della signoria medicea nel
Quattrocento[5].

Il raggiungimento di un simile traguardo venne, invece, impedito ai "paratici"
milanesi dalle disposizioni della signoria dei Visconti e alle fraglie
veneziane dall'oligarchia a capo della Repubblica[5]. Addirittura a Ferrara le
corporazioni vennero soppresse nel 1287.

In ogni caso, le corporazioni non ebbero mai la stessa importanza: solo alcune
ebbero un effettivo ruolo politico. Le arti dei Mercanti, del Cambio e dei
Notai furono preminenti quasi ovunque. Per quanto riguarda le attività
produttive, in Toscana dominavano le arti della Lana e della Seta[5], mentre
in Lombardia la situazione era più variegata.

Il regime corporativo non si diffuse in tutta Europa secondo le medesime
modalità e nello stesso arco di tempo: nelle città più strettamente vincolate
alle autorità imperiali le corporazioni si costituirono solo per iniziativa
del potere signorile, sia laico che ecclesiastico, come avvenne a Strasburgo,
dove i capi delle corporazioni erano nominati da un delegato del vescovo;
nelle Fiandre, nonostante la grande vivacità degli scambi commerciali, ancora
alla fine del Duecento, alcune città non possedevano delle associazioni di
questo tipo, mentre a Lione esse verranno istituite solo nel Cinquecento.

Neppure in Italia il processo di formazione delle corporazioni può dirsi
univoco, e benché la nascita e lo sviluppo di queste associazioni sia
prevalentemente spontaneo e legato alla fioritura dei Comuni, non mancano
delle significative eccezioni, che si rilevano soprattutto nell'Italia
meridionale dove i capi delle associazioni erano designati dal sovrano o da un
suo rappresentante e non ebbero nessun tipo di riconoscimento giuridico fino
alla metà del Trecento.

Anche il numero delle corporazioni variava molto da città a città. In alcune
città non c'erano del tutto. Nei comuni italiani del Medioevo si aggiravano
sulla ventina (a Firenze e Bologna[9] 21, a Milano 23[10], a Padova
addirittura 36). In qualche caso, però, erano molte di più, con una grande
specializzazione dei compiti. Ad esempio a Parigi c'erano già cento _métiers_
a metà del Duecento, come testimonia il _Livre des métiers_ fatto redigere dal
_prévôt de Paris_ Étienne Boileau, una cifra che alla fine del Trecento
arriverà a 350[11]. Nel Quattrocento Amburgo contava 100 corporazioni, Colonia
80, e Lubecca 70[12]. Le gilde londinesi arrivarono a 77 nel 1746, mentre a
Milano i corpi di mestiere arrivarono a 100 nel 1772[13].

In alcune città del Sacro Romano Impero, come in Italia, gli artigiani
organizzati in corporazioni arrivarono ad impadronirsi del potere in tutto o
in parte: è quella che gli storici chiamano la _Zunftrrevolution_[1]. Perciò
in queste Città libere dell'Impero si affermò per un periodo il "governo delle
arti", che garantiva alle corporazioni una posizione dominante nel Consiglio
cittadino[14]. Non si trattava peraltro ancora di una democrazia in senso
moderno.

A Zurigo la costituzione corporativa ( _Zunftverfassung_ ) si affermò nel 1336
e durò fino al 1798. Altre città svizzere a regime corporativo furono Basilea,
Sciaffusa e San Gallo[15].

A Colonia ed Aquisgrana le corporazioni agivano politicamente dentro
organizzazioni più ampie dette _Gaffeln_. Nel 1396 le 22 _Gaffeln_
sottoscrissero la "Lettera di alleanza", che introdusse a Colonia un
ordinamento costituzionale attraverso il quale le _Gaffeln_ assunsero la
gestione politica della città, togliendola alla consorteria delle famiglie
patrizie, che a Colonia si chiamava _Richerzeche_. Nel 1450 gli abitanti di
Aquisgrana fecero lo stesso e promulgarono la cosiddetta _Aachener
Gaffelbrief_.

Anche a Magdeburgo si affermò un vero "governo delle arti"[16].

Nelle Fiandre, a Gand, Bruges e Liegi, le gilde riuscirono ad ottenere solo
alcuni seggi nelle magistrature cittadine, accanto a quelli occupati dai
vecchi patrizi[16].

Tuttavia, fra la fine del medioevo e l'inizio dell'Età moderna la maggioranza
delle repubbliche corporative ( _Zunftrepubliken_ ) scomparve sotto la spinta
dei principi territoriali, e il potere politico delle corporazioni fu
soppresso o ridotto alle materie commerciali. Entro il 1550 il potere delle
corporazioni ( _Zunftherrschaft_ ) fu cancellato in tutte le città dell'Impero
per opera di Carlo V[17]. In seguito, fino alla fine del Sacro Romano Impero
le città sarebbero state governate dal patriziato cittadino.

Con l'avvento prima delle Signorie e poi dell'Assolutismo le corporazioni
persero ogni ruolo politico, ma mantennero, ed anzi rafforzarono, quello
economico. Divennero strumento del dirigismo economico del nuovo potere in
cambio del monopolio del loro mestiere[5].

All'interno delle corporazioni, il ruolo di maestro divenne quasi ereditario,
mentre i lavoranti furono gradualmente lasciati al di fuori dei corpi di
mestiere. Fra corporazioni, la tradizionale gerarchia fra arti maggiori e
minori si tramutò in qualche caso in un rapporto di dipendenza fra singole
corporazioni: così, ad esempio, i tintori e i tessitori vennero a dipendere
dai mercanti di tessuti[5].

Questo complessivo irrigidimento dei rapporti economici e giuridici ebbe come
effetto un generale immobilismo tecnologico e in qualche caso la fuga dei
lavoranti verso centri minori, dove non vigeva il monopolio corporativo[5].

Nella seconda metà del Settecento, l'Illuminismo propugnò l'idea del libero
mercato e conseguentemente i sovrani illuminati abolirono le corporazioni[5]:
il Granducato di Toscana nel 1770, il Ducato di Milano nel 1787. In Francia
vennero soppresse dalla Rivoluzione nel 1791 con la legge Le Chapelier. A
Londra le livery companies non furono abolite, ma furono ridotte ad un ruolo
cerimoniale.

Indipendentemente dalle diversità e dal coinvolgimento politico più o meno
profondo, il compito primario di ogni corporazione era la difesa del monopolio
dell'esercizio del proprio mestiere e chi lo praticava pur non essendovi
iscritto veniva considerato, dalla corporazione, un lavoratore che costituiva
un potenziale pericolo verso gli iscritti. È quindi possibile individuare dei
tratti comuni a tutte le corporazioni, riguardanti la loro linea di condotta e
gli scopi perseguiti:

Ogni arte aveva un proprio statuto ed era strutturata secondo degli organismi
di rappresentanza che tesero a diventare sempre più ristretti:

Altri progetti

