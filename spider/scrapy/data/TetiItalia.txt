**Teti** è un comune italiano di 669 abitanti della provincia di Nuoro in
Sardegna.

È situato a 714 metri sul livello del mare alle falde nord-occidentali del
Gennargentu ed è parte della Comunità Montana n. XII della Barbagia
Mandrolisai. Nel territorio circostante il paese sono presenti notevoli
testimonianze archeologiche risalenti ai periodi prenuragico e nuragico, tra
cui il Santuario nuragico di Abini, dove nel 1865 e nel 1878 sono stati
ritrovati molti bronzetti nuragici, attualmente conservati nel museo
archeologico di Cagliari[2].

È un centro agricolo a 58 km a sud-ovest da Nuoro, nella Barbagia di Ollolai.

Il territorio comunale di Teti possiede una forma approssimativamente
triangolare, e si compone di una regione principalmente occupata e ricoperta
da boschi, tagliata da profonde vallate create da corsi d'acqua[3]. A poca
distanza dal centro abitato scorre il fiume Tino, che confluisce nel lago
artificiale Cucchinadorza, l'invaso artificiale intermedio dei tre creati
lungo il corso del fiume Taloro.

Il territorio di Teti fu abitato sin dal periodo prenuragico, come
testimoniano alcuni ritrovamenti nell'altopiano di Atzadalai (4700 a.C.
circa). Ma le maggiori tracce presenti nel territorio risalgono al periodo
nuragico, come è testimoniato da vari siti, tra cui Abini e il villaggio
nuragico di S'Urbale.

L'attuale centro abitato ha origini medioevali, faceva parte del Giudicato
d'Arborea ed era incluso nella curatoria di Austis. Dopo la caduta del
giudicato arborense fu amministrato direttamente da funzionari reali spagnoli,
ma la sua popolazione mantenne una certa autonomia. Nel 1461 Teti, assieme a
tutto il territorio di Austis, fu acquistato da marchese di Oristano[4], e
rimase incluso nel marchesato fino a quando non fu sequestrato a Leonardo
Alagon. Nel 1478 fu concesso in feudo a Pietro Pujades, che però morì senza
lasciare figli, nel 1503. Nel 1504 Teti entrò a far parte del feudo acquistato
da Matteo Arbosich[4]; però gli abitanti di Teti nutrivano un forte sentimento
di autonomia, e nel 1514, assieme agli abitanti di Tiana, entrarono in
conflitto con gli abitanti di Ovodda per il controllo dei pascoli nelle terre
situate tra i vari paesi. Questi scontri costrinsero l'Arbosich a intervenire
per placare la controversia. Dopo vari passaggi di feudo, Teti fu ereditato,
dopo il 1718, da Pietro Manca Guiso, la cui discendenza si estinse nel 1788.
Successivamente la signoria sulla baronia di Austis, con i paesi che vi
facevano parte, fu ereditata per via matrimoniale dagli Amat di San Filippo,
ai quali fu riscattata nel 1836 con l'abolizione del sistema feudale, per cui
divenne un comune amministrato da un sindaco e da un consiglio comunale. Nel
1821 fu incluso nella provincia di Oristano, nel 1848 entrò a far parte della
divisione amministrativa di Cagliari e nel 1859 dell'omonima provincia. Nel
1927, quando fu ricostituita la provincia di Nuoro, Teti entrò a farne parte.

La chiesa di Santa Maria della Neve è la parrocchiale del paese. Situata nel
centro storico e costruita nel suo primo impianto nel secolo XVII, è composta
al suo interno da tre navate e conserva gli arredi storici.

Altra chiesa di Teti è quella campestre di San Sebastiano, di origine
medioevale, situata al di fuori dell'abitato, in una posizione più bassa.
L'edificio, che inizialmente doveva avere caratteristiche gotico-aragonesi più
marcate, è composto da un'unica aula con una pianta a croce latina (con l'asse
verticale più lungo rispetto al transetto che lo interseca). Presso la chiesa
si svolge nel mese di agosto l'omonima festa, una delle più importanti
dell'area.

I reperti più antichi ritrovati nel territorio di Teti sono riferibili ad un
periodo che va dal Neolitico medio (4700 a.C.) al Neolitico finale (3000
a.C.), e sono stati rinvenuti in un pianoro in località Atzadalai. Nel
territorio di Teti sono presenti siti di notevole rilevanza riconducibili sia
al periodo prenuragico, ma anche alla Civiltà nuragica. Il sito più conosciuto
e studiato è il Santuario Nuragico di Abini, una importante area archeologica
che, secondo alcune ipotesi, fu un "santuario federale" degli antichi sardi.
Altro luogo di notevole importanza è il villaggio nuragico di S'Urbale,
posizionato su un'altura nei pressi dell'omonimo nuraghe, lungo la strada per
Austis. Sono presenti anche i nuraghe Alineddu, Funtana Bona, Istei, Istecori
e Turrìa, le tombe di giganti di Azzadolai e di Perdalonga, i villaggi
nuragici (oltre a quello di S'Urbale) di Su Carrazzu e di Su Ballu[5].

Nel pianoro in località Atzadalai sono venuti alla luce, durante lavori di
bonifica, diversi menhir in granito di tipo aniconico antropomorfo (la
tipologia più primitiva di menhir con sembianze umane), asce di pietra, punte
di freccia in ossidiana, grattatoi, raschiatoi (strumenti in selce o in
ossidiana utilizzati nella lavorazione delle pelli) e una grande quantità di
schegge di lavorazione, cioè scarti della lavorazione della selce. Dal pianoro
di Atzadalai proviene anche un idoletto neolitico con sembianze femminili,
realizzato in roccia vulcanica bruno-rossiccia ben lavorata e databile al
Neolitico medio (4700 - 4000 a.C.). L'idoletto rinvenuto ad Atzadalai è uno
dei più antichi esempi di opere d'arte sarde, può essere interpretato come una
"venere grassa", o una "dea madre dormiente". Gli occhi sono segnati con una
leggera incisione asimmetrica, il naso è realizzato con una piccola incisione
rettangolare e la bocca segnata da un'incisione sulla parte inferiore del
viso. Le braccia, raccolte sotto il seno, sono evidenziate da una profonda
incisione ad angolo con il vertice rivolto verso il ventre, il braccio
sinistro presenta delle incisioni che probabilmente schematizzano la presenza
di un bambino in grembo.

Il Santuario nuragico di Abini era un antico luogo di culto e pellegrinaggio
delle antiche genti sarde durante l'età nuragica. Il sito si compone di un
villaggio nuragico e di un'area sacra dove, all'interno di un recinto (
_temenos_ ) che racchiudeva le strutture sacre, è presente un pozzo sacro
probabilmente attivo dal periodo del Bronzo recente (fine XIV secolo a.C.)
all'età del Ferro (VII secolo a.C.). Nell'area sacra furono ritrovati molti
bronzetti nuragici realizzati fra il X e il VII secolo a.C., conservati al
museo archeologico nazionale di Cagliari. Nel settembre del 1865 un ragazzo
del luogo convinse alcuni contadini a scavare in un terreno dalla cui
superficie affioravano resti di antiche costruzioni, lo scavo portò alla luce
un deposito di oggetti votivi in bronzo contenuti tra delle lastre di pietra
sotto la superficie del terreno; il luogo del rinvenimento, all'epoca chiamato
_Sa Badde de sa Bidda_ (in italiano: _La Valle della Città_ ), corrisponde al
sito di Abini. Nello stesso anno il canonico Giovanni Spano pubblicò i
materiali bronzei, che vennero acquistati dallo studioso Efisio Timon, che a
sua volta li donò al Regio museo di antichità di Cagliari. Nel 1878 vennero
ritrovati all'interno di un grosso recipiente in terracotta altri materiali
bronzei che confluirono come i precedenti al museo archeologico di Cagliari.
In seguito il sito fu visitato da Filippo Vivanet, che riuscì ad individuare
il recinto sacro ed il relativo tempio a pozzo; altri scavi cominciarono nel
1929 sotto la direzione dell'archeologo Antonio Taramelli, scavi che nel 1930
liberarono il recinto sacro precedentemente individuato insieme al pozzo
sacro, e che nel 1931 riportarono alla luce il villaggio contiguo al grande
recinto sacro. L'ultima campagna di scavo nel sito fu intrapresa nel 1981,
consentendo di scoprire nuove capanne circolari collegate tra loro da edifici
di forme differenti.

A pochi chilometri dal paese, situato su una collina a 900 metri d'altitudine,
si trova il villaggio nuragico di S'Urbale. È costituito dai resti di alcune
capanne andate distrutte a causa di un incendio di cui non si ha memoria.

I primi dati disponibili sulla popolazione di Teti risalgono al 1485, a quel
tempo il villaggio contava 25 fuochi, corrispondenti ad un totale di 100
abitanti[6]. Dopo un secolo, nel 1583, la popolazione era cresciuta, e contava
113 fuochi, corrispondenti a 456 abitanti. Nel 1698 Teti contava, a causa
delle pestilenze e delle carestie, 386 abitanti. Nel 1728 la popolazione era
ulteriormente calata a 334 abitanti. Nel 1848 furono censiti 383 abitanti e
nel 1861, alla proclamazione del Regno d'Italia, contava 541 abitanti.

Abitanti censiti[7]  

Secondo i dati ISTAT al 31 dicembre 2010 la popolazione straniera residente
era di 14 persone. Le nazionalità maggiormente rappresentata in base alla loro
percentuale sul totale della popolazione residente erano:

Romania 8 1,11%

La variante del sardo parlata a Teti è riconducibile alla Limba de mesania.

Il Museo Archeologico di Teti ospita principalmente reperti provenienti dagli
scavi del villaggio nuragico di S'Urbale. All'interno di una sala del museo è
stata ricostruita la capanna F del villaggio nuragico, con al suo interno il
vasellame rinvenuto negli ultimi scavi. Nel museo si possono osservare anche i
reperti provenienti dal pianoro di Atzadalai, compreso l'idolo neolitico con
sembianze femminili, delle ricostruzioni fedeli di alcuni bronzetti rinvenuti
nel Santuario nuragico di Abini, e alcuni reperti provenienti dalle campagne
dei paesi vicini di Tonara, Sorgono e Meana Sardo.

Teti basa la propria economia sull'allevamento del bestiame, in modo
particolare di ovini e caprini, ma anche di bovini e suini[9]. L'agricoltura è
sviluppata nel campo cerealicolo, ma anche nella frutticoltura, nella
viticoltura e nella olivicoltura. Negli ultimi decenni si sta sviluppando
anche l'attività industriale, nei settori edile e della produzione di energia
elettrica[9]. La rete di distribuzione commerciale è poco organizzata.

Altri progetti

