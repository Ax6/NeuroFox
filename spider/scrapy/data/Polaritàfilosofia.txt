La **polarità** in filosofia è l'espressione del rapporto di reciproca
dipendenza di due elementi contrapposti.

A differenza del semplice dualismo, la polarità implica una condizione di
complementarità tra gli opposti, tale per cui ciascuno dei due poli, pur
essendo limitato e avversato dal polo contrario, trova in quest'ultimo anche
la sua ragion d'essere e il suo fondamento costitutivo, perché l'uno non
potrebbe esistere senza l'altro e viceversa.

Nella filosofia cinese la polarità assume un'importanza centrale. Nel Taoismo,
in particolare, l'unità dei poli opposti (yin e yang) è notevolmente
sottolineata. Secondo Lao Tse ogni aspetto del mondo è costituito da una
coppia di opposti, di cui uno attivo e predominante, l'altro passivo e
sottomesso: ad esempio luce-buio, caldo-freddo, bianco-nero, maschio-femmina,
amore-odio, ricchi-poveri, salute-malattia. I poli costituiscono i due estremi
opposti di una medesima realtà, essendo connessi inestricabilmente tra loro in
una Unità: sono cioè interdipendenti. Non si può comprendere il giorno senza
la notte, né il freddo senza il caldo, o la povertà senza la ricchezza.[1]
Solo prendendo coscienza dell'Uno che lega e unisce tra loro le diverse realtà
in una sintesi superiore, governandole attraverso la legge della polarità e
della dialettica, è possibile intuire l'idea della relatività e della
diversità, aprendosi alle infinite possibilità che essa mette in atto.

In Occidente il tema della polarità è strettamente connesso a quello della
dialettica, ed è stato elaborato a partire da Platone[2] e soprattutto dai
neoplatonici. Secondo Plotino, la cui dottrina ricalca diversi concetti di
origine orientale,[3] il mondo è teso tra due poli: a un'estremità si trova
Dio o l'Uno, che è la luce divina; all'altra c'è il buio assoluto, dove questa
luce non giunge. Il buio però non esiste veramente, perché consiste soltanto
in una mancanza di luce. I due estremi, dunque, sono in realtà uno solo. La
polarità del mondo scaturisce dal fatto che l'Uno si struttura dialetticamente
nelle ipostasi via via inferiori (Intelletto e Anima), dando così vita
all'universo, ma rimanendo pur sempre trascendente rispetto ad esso.

La dottrina neoplatonica della polarità sarà fatta propria, in maniera più o
meno accentuata, dai teologi cristiani come Agostino d'Ippona,[4] Scoto
Eriugena, Nicola Cusano, che vedevano in Dio la sorgente d'Amore in cui gli
opposti hanno la loro comune radice,[5] e in seguito dagli alchimisti e
pensatori rinascimentali, in particolare dai mistici tedeschi come Jakob
Böhme.[6]

Nella corrente filosofica dell'idealismo tedesco, il tema della polarità è
ripreso da Schelling e da Hegel. Secondo Schelling la polarità permea di sé
ogni aspetto della realtà, mentre soltanto Dio ne è al di sopra. Lo Spirito e
la Natura sono i due poli opposti ma complementari in seno all'Assoluto, che
tendono per un verso a separarsi, ma dall'altro a ricongiungersi: sono l'uno
la potenza dell'altro. L'esistenza della polarità ( + / - ), il cui principio
in natura è attestato anzitutto dal magnetismo, si ripercuote così ad ogni
livello, in termini di relatività: mentre c'è una forza attrattiva o positiva
che tende all'Uno e configura la realtà in senso univoco, c'è anche una forza
repulsiva o negativa che la configura invece come molteplice e polarizzata,
tale per cui ogni polo diventerà a sua volta espressione di un ' + ' e un ' -
', in una scala via via discendente. L'Uno si ritrova nei molti, e i molti
sono infinite sfaccettature dell'Uno.[7]

Con Hegel si ha una rottura rispetto alla tradizione filosofica precedente: la
polarità viene ora intesa in un senso del tutto nuovo, come principio di lotta
anziché di conciliazione. L'Assoluto non è più l'unione indistinta e
originaria dei due poli contrapposti, ma è il risultato di una contesa, che si
sviluppa con la negazione della tesi iniziale, e termina con la successiva
«negazione della negazione».[8] L'Uno, cioè, non sta all'origine, ma diventa
l'esito immanente di un'interazione dialettica. L'idea della lotta come
criterio guida della polarità, in cui si attua l'Assoluto, sarà ripresa da
Marx ma applicata alla Storia, il cui esito finale consiste nello scontro tra
istanze sociali contrapposte: le dottrine teologiche fino allora succedutesi,
basate sull'amore e sulla concordia tra gli opposti, secondo Marx quindi non
farebbero che camuffare una tale contrapposizione, riconducendola a falsi
princìpi di unione originaria.

Non mancarono critiche nei confronti di una tale impostazione di pensiero, in
particolare la dottrina hegeliana fu accusata di non aver attuato nessun
superamento della polarità, ma di essere approdata in sostanza ad un finto
assoluto: non un "intero", ma soltanto la prevaricazione di uno dei due poli
sull'altro.[9]

