**Maura Cenciarelli** (Roma, 15 agosto 1966) è una doppiatrice italiana.

È sorella gemella della doppiatrice Manuela Cenciarelli.

Svolge l'attività di doppiatrice dal 1980 ed è anche cantante. È stata speaker
radiofonica di Radio Rock. Ora trasmette il lunedì pomeriggio su TRS 102.300 -
The Radio Station.

Ha svolto attività di doppiatrice per numerosi film, film d'animazione, soap
opera, serie televisive e cartoni animati ed è particolarmente nota al
pubblico per aver doppiato Meg Griffin ne _I Griffin_.

Ha doppiato, fra gli altri, Alyssa Milano in _Streghe_ , Shantel VanSanten nel
ruolo di Quinn James in _One Tree Hill_ , Ralph Winchester in _I Simpson_ (in
sostituzione di Laura Latini), Charmy Bee in _Sonic X_ , Chase in _Paw Patrol_
, Shippo in _Inuyasha_ , Izzy Izumi in _Digimon Adventure_ e _Digimon
Adventure 02_ , Kazu Shioda in _Digimon Tamers_ , Koji Minamoto in _Digimon
Frontier_ , Miharu Rokujo in _Nabari_ , Michelle Thomas in _Otto sotto un
tetto_ nel ruolo di Myra Monkhouse, Wisdom il Saggio in _Pretty Cure_ e
numerosi ruoli nella serie _Doctor Who_. Dal 2014 doppia Darwin Watterson ne
_Lo straordinario mondo di Gumball_ , sostituendo il giovane doppiatore Andrea
Di Maggio (classe 1998).

Fa parte del gruppo _Cartoon Heroes_ fondato nel 2011, collettivo di musicisti
e cantanti originali delle sigle dei cartoni animati dagli anni '70 ai nostri
giorni.

La Cenciarelli è stata vittima per cinque anni di stalking da parte di un suo
ex fidanzato, che è stato poi arrestato dalle forze dell'ordine: la
doppiatrice ha raccontato la sua storia in una puntata del programma
televisivo di Rai 3 _Amore criminale_.

