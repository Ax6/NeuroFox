**Marcello Massenzio** (Motta Montecorvino, 1942) è uno storico delle
religioni italiano.

Dopo la laurea in filosofia a _La Sapienza_ , con una tesi in storia delle
religioni sotto la guida di Angelo Brelich e Vittorio Lanternari, si
perfeziona, nel 1970, nella stessa università, in studi storico-religiosi, con
Angelo Brelich, di cui, poi, ne diviene assistente.[1][2]

Dopo essere stato incaricato di _storia delle religioni_ all'Università di
Urbino, nel 1984 consegue l'ordinariato, nella stessa disciplina,
all'Università di Bari, per poi passare alla stessa cattedra dell'Università
degli Studi di Roma "Tor Vergata", di cui è stato professore ordinario fino al
collocamento fuori ruolo.

L'intero corso della sua carriera di docente e ricercatore, ha riguardato la
storia delle religioni, dall'antichità al periodo contemporaneo, seguendo una
via interdisciplinare percorsa toccando i territori dell'antropologia, della
sociologia, della storia della filosofia.

La sua attività scientifica è stata inizialmente un prosieguo di alcune
tematiche aperte dai suoi maestri Vittorio Lanternari e Angelo Brelich, con
una particolare attenzione rivolta alle metodologie di studio e di ricerca in
storia delle religioni e le relative problematiche teoriche (simbolismo,
ritualità, mitologia, sacralità, etc.), pervenendo quindi, da una prospettiva
interdisciplinare intrecciante antropologia, sociologia e storia, a personali
ed originali punti di vista in merito alla natura della fenomenologia
religiosa e le manifestazioni del sacro.

Le sue conclusioni in merito, sempre scrupolosamente condotte in maniera
affatto laica, hanno messo in evidenza la necessità di eliminare qualunque
forma di discriminazione etnocentrica fra i vari sistemi religiosi, intesi
fondamentalmente quale frutto del contesto storico e socio-culturale in cui
essi nascono e si sviluppano.

Si è poi rivolto allo studio dell'opera di Ernesto de Martino in etnologia e
storia delle religioni, riscoprendone e rivalutandone la portata, ancora
sottovalutata. Infine, ha dedicato parte della sua attività all'analisi del
ruolo dei miti nella storia della letteratura e nella storia delle religioni,
seguendo, per molti versi, l'opera di Lévi-Strauss.

Ha tenuto corsi di lezioni, seminari, interventi, presso diverse università ed
istituzioni accademiche italiane e straniere, in Francia in particolare.[3][4]

È presidente dell' _Associazione Internazionale "Ernesto De Martino"_.[5]

