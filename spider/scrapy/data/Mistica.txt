La **mistica** , e i relativi termini **misticismo** e **misticità** ,
intendono indicare quella contemplazione della dimensione del sacro, o della
divinità, implicandone una sua esperienza diretta, "al di là" del pensiero
logico-discorsivo[1], che può interessare i sensi del corpo, o soltanto la sua
parte immateriale e trascendente (talora chiamata anima), in forma razionale e
cosciente, ovvero più raramente in stati alterati di coscienza (come la trance
medianica-mistica).

Come il credo spirituale e la pratica religiosa, al quale sono collegate,
resta oggettivamente difficile proporre una definizione sintetica e
onnicomprensiva delle possibili esperienze mistiche, così come delle relative
cause e condizioni predisponenti[2].  
L'esperienza mistica è in genere ritenuta possibile soltanto con la necessaria
opera di Dio, angeli, demoni, o di una qualche entità non umana o
soprannaturale;alcune dottrine professano che il singolo essere umano possa
giungervi da solo mediante un cammino di ascesi, ed un sufficiente
potenziamento delle proprie conoscenze e capacità spirituali.

Il sostantivo femminile "mistica" è entrato nella lingua italiana nel XVII
secolo, derivando dall'aggettivo, sempre italiano, "mistico", questo entrato
nella lingua italiana nel XIV secolo. Il sostantivo maschile "misticismo"
entra invece nella lingua italiana solo nel XIX secolo.

L'italiano "mistico" deriva a sua volta dal latino _mystĭcus_ , questo
derivato dal greco antico μυστικός ( _mystikós_ ) che in quella lingua indica
ciò che è relativo ai misteri propri dei culti iniziatici.

In lingua italiana il termine "mistero" indica ciò che sfugge alle normali
possibilità di conoscenza, quindi ciò è "enigmatico", oppure può significare
ciò che è indicato come "segreto". "Mistero" deriva dal termine latino
_mystērĭum_ con analogo significato, a sua volta dal greco antico _mystḕrion_
(μυστήριον).

Ma sia il greco antico _mystikós_ (μυστικός) che il greco antico _mystḕrion_
(μυστήριον), derivano dal greco antico _mýstēs_ (μύστης) col significato di
"iniziato".

Per inquadrare correttamente l'origine greco antica di questi terimini occorre
infatti ricordare, con l'introduzione di Walter Burkert al suo saggio del 1987
_Antike Mysterien, Funktionen und Gehalt_[3], come sia più corretto intendere
l'accezione riportata dal termine latino _initiatio_. Infatti:

«i misteri erano cerimonie di iniziazione, culti nei quali l'ammissione e la
partecipazione dipendono da qualche rituale personale da celebrare
sull'iniziando. La segretezza e, nella maggior parte dei casi,
un'ambientazione notturna sono elementi concomitanti di questa esclusività.»

Il termine _mýstēs_ (μύστης) deriva da μύω ( _mýo_ ; "celare"), questo
dall'atto di socchiudere gli occhi, come le labbra e gli occhi dei
partecipanti ai misteri di Eleusi. Sull'etimologia di quest'ultimo termine e
sulla sua correlazione con μύστης, nota Pierre Chantraine:

«[...] on en a concluque le μύστης est proprement celui qui ferme les yeux, ce
qui n'apparaît pas très naturel; ce peut être aussi bien celui qui ne répète
rien, qui tient les lèvres closes [...]»

Se nell'ambito delle religioni misteriche dell'antica Grecia, _mystikós_ ,
_mystḕrion_ , _mýstēs_ , ineriscono alle relative "iniziazioni" cultuali, e
alla loro concomitante "segretezza", il suo espresso riferimento alla
contemplazione del "divino" lo si deve per la prima volta alla lettura che dà
Plotino proprio di questi culti "misterici":

«Τοῦτο δὴ ἐθέλον δηλοῦν τὸ τῶν μυστηρίων τῶνδε ἐπίταγμα, τὸ μὴ ἐκφέρειν εἰς μὴ
μεμυημένους, ὡς οὐκ ἔκφορον ἐκεῖνο ὄν, ἀπεῖπε δηλοῦν πρὸς ἄλλον τὸ θεῖον, ὅτῳ
μὴ καὶ αὐτῷ ἰδεῖν εὐτύχηται.»

«È questo il significato della famosa prescrizione dei misteri: "non divulgare
nulla ai non iniziati". Proprio perché il Divino non dev'essere divulgato, fu
proibito di manifestarlo ad altri, a meno che questi non abbia già avuto per
sé stesso la fortuna di contemplare.»

Dal che

«La categoria della mistica nasce con l'applicazione di tale osservanza alla
contemplazione dell'Assoluto neoplatonico, l'Uno inaccessibile. Già il
filosofo Plotino (204-270) richiama alla disciplina misterica del silenzio
[...]. I maestri a lui successivi seguono le sue orme, tratteggiando l' _iter_
contemplativo sulla falsariga della prima ipotesi del _Parmenide_ platonico,
mentre estendono la terminologia relativa ai misteri a diversi risvolti della
dottrina da essi insegnata e alle sue fonti: oltre a Platone, Pitagora, gli
_Oracoli caldaici_ e gli scritti orfici. Ciò riflette un clima culturale e
cultuale largamente diffuso, in cui un alto numero di esperienze religiose e
soteriologiche di matrice orientale si appropria dell'etichetta di "misteri",
in origine usata per cerimonie elleniche. Lo stesso Paolo se ne serve per la
propria fede, e i padri orientali lo seguono, applicando l'aggettivo "mistico"
a una serie di referenti prettamente rituali.»

Così, e ad esempio, Paolo, che precede Plotino ma che ancora lo riferisce al
culto:

«Οὕτως ἡμᾶς λογιζέσθω ἄνθρωπος ὡς ὑπηρέτας Χριστοῦ καὶ οἰκονόμους μυστηρίων
Θεοῦ.»

«Ognuno ci consideri come servi di Cristo e amministratori dei misteri di
Dio.»

O, sempre in ambito proto-cristiano, nell'accezione che il termine _mystikós_
riserva alla verità rivelata sottintesa nel significato letterale delle
Scritture e quindi non ancora nel comune significato di particolare relazione
con il divino[4].

Il primo autore che utilizza i termini relativi alla "mistica", offrendo loro
un primo significato "spirituale"[5], è Dionigi l'Areopagita, vissuto nel V-VI
secolo, ritenuto uno scrittore cristiano[6] e autore della _Teologia mistica_
(Περὶ μυστικῆς θεολογίας), il quale presenta quelle nozioni proprie del tardo
neoplatonismo in un linguaggio cristiano[5]:

«σὺ δέ, ὦ φίλε Τιμόθεε, τῆι περὶ τὰ μυστικὰ θεάματα συντόνωι διατριβῆι καὶ τὰς
αἰσθήσεις ἀπόλειπε καὶ τὰς νοερὰς ἐνεργείας καὶ πάντα αἰσθητὰ καὶ νοητὰ καὶ
πάντα οὐκ ὄντα καὶ ὄντα καὶ πρὸς τὴν ἕνωσιν, ὡς ἐφικτόν, ἀγνώστως ἀνατάθητι
τοῦ ὑπὲρ πᾶσαν οὐσίαν καὶ γνῶσιν· τῆι γὰρ ἑαυτοῦ καὶ πάντων ἀσχέτωι καὶ
ἀπολύτωι καθαρῶς ἐκστάσει πρὸς τὸν ὑπερούσιον τοῦ θείου σκότους ἀκτῖνα, πάντα
ἀφελὼν καὶ ἐκ πάντων ἀπολυθείς, ἀναχθήσηι.»

«Tu, o caro Timoteo, con un esercizio attentissimo nei riguardi delle
contemplazioni mistiche, abbandona i sensi e le operazioni intellettuali,
tutte le cose sensibili e intelligibili, tutte le cose che non sono e quelle
che sono; e in piena ignoranza protenditi, per quanto è possibile, verso
l'unione con colui che supera ogni essere e conoscenza. Infatti, mediante
questa tensione irrefrenabile e assolutamente sciolto da te stesso e da tutte
le cose, togliendo di mezzo tutto e liberato da tutto, potrai essere elevato
verso il raggio soprasostanziale della divina tenebra.»

Il trasferimento dei lemmi di ambito "mistico" riferito al "divino",
dall'alveo neoplatonico "pagano" a quello cristiano, operato da Dionigi
l'Areopagita, il quale lo addita come vertice della teologia in quanto
consente di giungere all'Assoluto, ovvero al Dio trinitario, per mezzo di
paradossi che intendono superare i limiti del pensiero logico-discorsivo sarà
ampiamente ereditato dalle Chiese cristiane greche e orientali[7].

Il teologo Jean de Gerson (1363-1429), cancelliere della Sorbona, definì, nel
XV secolo, la teologia mistica come «una conoscenza sperimentale di Dio,
ottenuta abbracciando l'amore unitivo».

Si può ottenere l'estasi mistica al termine di un procedimento di _progressivo
distacco_ sia dalla conoscenza sensibile sia da quella razionale, fino alla
perdita dell'"io" nel "tutto", inoltre può essere anche raggiunta
spontaneamente, improvvisamente e senza cause apparenti. Gli episodi di estasi
spontanea sono le apparizioni ai semplici pastorelli come i momenti fondanti
nel percorso di un grande maestro o, addirittura, di una religione.

«L'angelo del Signore gli apparve in una fiamma di fuoco in mezzo a un roveto.
Egli guardò ed ecco: il roveto ardeva nel fuoco, ma quel roveto non si
consumava.»

Si possono distinguere tre fasi dello sviluppo di una religione. Il primo
stadio è quello primitivo, nel cui contesto Levy-Bruhl parla di
"partecipazione mistica", dove il divino è semplicemente presente ovunque,
nelle piante, nei fiumi, nella terra, in cielo, negli animali, in ogni cosa e
non vi sono distinzioni nella coscienza umana. Il secondo stadio è il momento
creativo, a seguito di una rottura con lo stato primordiale diventa necessaria
una ricomposizione, questo è il momento creativo di una religione in cui le
energie sono rivolte allo sviluppo dei temi e dei miti relativi, la mistica
non ha un ruolo in questa fase perché le energie sono dedicate alla
costruzione ma quando una religione ha raggiunto un impianto consolidato, una
diffusione ed una istituzionalizzazione con gerarchie e riti, in quel momento
si sente il distacco dal contatto originale con il divino e lo si ricerca di
nuovo, per colmare il baratro che si è venuto a creare. E si sviluppano le
mistiche[8].

In tutte le grandi religioni del mondo vi sono correnti mistiche. Fondate
sulla ricerca personale e sul contatto diretto col divino, le correnti
mistiche possono apparire anarchiche ed in contrasto con le istituzioni delle
Chiese, e se è vero che queste ultime hanno compiuto forme di repressione
verso i movimenti estremistici o verso singoli esponenti che esprimevano una
teologia "eretica", è vero anche che tutte le Chiese hanno eletto mistici come
i massimi esempi della propria fede[8]. Come scrive Giordano Berti nel
"Dizionario dei Mistici" (Milano 1999, p. 7), "ogni religione è in grado di
offrire diverse strade mistiche, che possono assumere toni estremi, persino
aberranti, ma che corrispondono evidentemente a una necessità interiore (si
pensi solo alle penitenze cui si sottopongono certi monaci medioevali, alle
torture sciamaniche, ai prolungati digiuni degli asceti induisti e jainisti).
Dunque, la mistica può essere al tempo stesso un punto di contatto oppure un
fattore di netto distacco e fra le diverse religioni proprio perché è relativa
a differenti bisogni spirituali, in parte innati e in parte indotti dalle
culture e dalle tradizioni locali.

I mistici possono avere comportamenti semplicemente anticonformisti o estremi.
Nei primi secoli del cristianesimo gli stiliti vivevano sulle colonne una vita
di digiuno e di preghiera, i maestri zen impartivano insegnamenti con azioni
che erano apparentemente contro ogni logica.

La mistica ha influenzato l'alchimia in una fase prescientifica e poi la
psicologia con Carl Gustav Jung.Nella musica ricorderemo Arturo Benedetti
Michelangeli.

«The term mysticism, like the term religion itself, is a problematic but
indispensable one. Identifying a broad spectrum of ideas, experiences, and
practices across a diversity of cultures and traditions, it is a generic term
rather than the name for any particular doctrine or mode of life.»

«Nor does the early Christian term _mustikos_ correspond to our present
understanding, since it referred to the spiritual meaning that Christians, in
the light of revelation, detected under the original, literal meaning of the
scriptures.»

Altri progetti

