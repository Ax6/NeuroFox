**Andrea Rita Dworkin** (Camden, 26 settembre 1946 – Washington, 9 aprile
2005) è stata una saggista statunitense.

Teorica del femminismo radicale, conosciuta soprattutto per una dura critica
della pornografia, accostata nel suo giudizio allo stupro e una serie di
dichiarazioni ingiuriose contro il genere maschile.[ _senza fonte_ ]

Nata nel 1946 a Camden, nel New Jersey, Andrea era figlia di Harry Dworkin,
nipote di un ebreo russo fuggito dalla Russia a 15 anni per sottrarsi al
servizio militare, e di Sylvia Spiegel, figlia di immigrati ebrei ungheresi.
Suo fratello minore Mark, nato nel 1949, divenne un biologo molecolare
specializzato nello studio delle cellule cancerogene prima di morire di cancro
il 30 aprile 1992.[1] Ebrea praticante, la sua famiglia era anche
particolarmente impegnata nel sostegno allo stato di Israele e, come
racconterà la Dworkin stessa in un'intervista del 2000, «tutto il resto della
mia famiglia è composto, direi, da fanatici sionisti».[2] Spiegherà pure che
fu da suo padre, un insegnante socialista, che ereditò la passione per la
giustizia sociale e, in uno dei suoi scritti, riconoscerà che, nonostante i
loro rapporti burrascosi, fu la fede della madre nel controllo delle nascite e
nell'interruzione volontaria della gravidanza «ben prima che questi
divenissero concetti rispettabili» a ispirare il suo successivo impegno di
attivista.[3]

Anche se nelle sue descrizioni la famiglia Dworkin appare dominata sotto molti
aspetti dalla memoria della Shoah, essa nondimeno le offrì un'infanzia felice
fino all'età di nove anni, quando uno sconosciuto l'aggredì sessualmente in
una sala cinematografica.[4] L'anno successivo i Dworkin si trasferirono in
periferia, a Cherry Hill,[5] città una decina di km a sudest di Filadelfia;
anni dopo, racconterà di aver vissuto l'esperienza del trasferimento come
quella di chi "è stato rapito dagli alieni e rinchiuso in una colonia
penale".[6] Nel sesto anno di scuola (corrispondente alla 1ª media italiana)
venne punita per essersi rifiutata di cantare con la classe _Silent Night_ (
_Astro del Ciel_ ), non accettando come ebrea di essere costretta ad eseguire
un canto cristiano.[7]

Da quell'età la Dworkin cominciò anche a scrivere poesie e racconti, attività
che proseguì fino al termine del liceo con l'appoggio dei genitori. Commenterà
in seguito di essere stata influenzata soprattutto da Arthur Rimbaud, Charles
Baudelaire, Henry Miller, Fëdor Dostoevskij, Che Guevara e dai poeti della
Beat Generation, in modo particolare da Allen Ginsberg.[8]

Alla soglia dei vent'anni diviene un'attivista contro la guerra del Vietnam,
si avvicina alle posizioni anarchiche, per poi trasferirsi a Creta. Lì scrrive
una serie di poesie intitolate _(Vietnam) Variations,_ una raccolta di prosa e
poesia di nome _Child_ e un romanzo dal titolo _Notes on Burning Boyfriend._

Dopo aver vissuto a Creta ritorna a Bennington per due anni, dove continua a
studiare letteratura e partecipa a campagne contro il codice di condotta
studentesca del college, per la contraccezione nei campus, per la
legalizzazione dell'aborto e contro la guerra del Vietnam[9]. Si laurea in
letteratura nel 1968. Dopo la laurea si trasferisce ad Amsterdam per
intervistare anarchici olandesi e lì conosce anche quello che sarà suo marito,
Cornelius (Iwan) Dirk de Bruin. Tuttavia, quest'ultimo inizia a maltrattarla e
a picchiarla fino a farle perdere conoscenza[9], persino dopo la fine della
loro relazione. Così Dworkin si trova spesso senza dimora e finisce persino a
fare la prostituta.

Si avvicina al femminismo grazie a Ricki Abrams che la introduce a grandi
capolavori del femminismo americano come _Sexual Politics_ di Kate Millett,
_Sisterhood is Powerfu_ l di Robin Morgan e _La dialettica dei sessi_ di
Shulamith Firestone. Scrive oltre una dozzina di libri sulla teoria e la
pratica del femminismo radicale. Nel giro di dieci-quindici anni il suo nome è
conosciuto in tutti gli Stati Uniti come portavoce del movimento femminista
contro la pornografia e come autrice di testi sullo sfruttamento economico
delle immagini del corpo femminile e sulla rappresentazione degradata della
sessualità, in particolare _Pornography. Men Possessing Women_ (1981) e
_Intercourse_ (1987), che sono le sue due opere di maggior successo e
notorietà. Tornata a New York dopo il periodo trascorso in Olanda, partecipa
in una serie di manifestazioni contro la guerra, per i diritti delle lesbiche
e contro l'apartheid in Sud Africa[9]. Inoltre, si guadagna grande fama come
speaker presso conferenze ed eventi femministi e tramite l'organizzazione di
diverse campagne.

La sua personalità, le sue affermazioni sferzanti e le sue posizioni
inflessibili, soprattutto in riferimento alla sessualità e alla pornografia,
sono state oggetto di aspre critiche da parte delle femministe contrarie alle
sue teorie, che la accusarono di negare la libertà di autodeterminazione di
una donna sul proprio corpo (compreso il diritto di esporlo o di
"venderlo").[10] Sul versante opposto, la Dworkin è stata ammirata ed esaltata
da numerose altre femministe che ne hanno riconosciuto la validità dei
risultati e l'impegno in difesa delle donne. Tra le accuse più dure contro la
Dworkin, quella di sostenere la censura contro la pornografia, censura
paragonata al controllo dell'informazione di uno stato autoritario, che
avrebbe dovuto colpire anche semplici autori erotici (come Georges
Bataille).[11][12][13]

Altri progetti

