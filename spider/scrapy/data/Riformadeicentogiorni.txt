La **Riforma dei Cento Giorni** (cinese tradizionale: 戊戌變法; cinese
semplificato: 戊戌变法; pinyin: wùxū biànfǎ; conosciuta anche come: cinese
tradizionale: 百日維新; cinese semplificato: 百日维新; pinyin: bǎirì wéixīn) fu un
tentativo fallito di modernizzare l'apparato politico, sociale, culturale,
militare ed educativo che iniziò l'11 giugno 1898, ad opera dell'imperatore
Guangxu e dei riformisti guidati da Kang Youwei, e fu interrotto il 21
settembre da un colpo di Stato condotto dall'imperatrice madre Cixi e dai
conservatori, fra cui l'Esercito Pei-yang.

Nella Cina di fine Ottocento, erano molte le voci autorevoli che chiedevano
una riforma radicale dell'apparato politico imperiale, sull'esempio del
Rinnovamento Meiji avvenuto in Giappone, per far fronte a quella che i
riformisti consideravano la profonda arretratezza dell'Impero cinese. Fu
l'imperatore Guangxu il primo che rispose ai loro appelli.

La Cina, per grandezza, storia e potenza, era considerata decisamente
superiore rispetto al Giappone. Le disastrose sconfitte cinesi durante le
Guerre dell'oppio e la Prima guerra sino-giapponese, portarono ad un
ribaltamento di questa concezione e, soprattutto, dimostrarono l'effettiva
arretratezza denunciata da tempo dai riformisti. Inoltre, grandi potenze
europee, quali l'Impero tedesco e l'Impero russo, spostarono i loro interessi
economici sul Giappone, rallentando i loro rapporti con la Cina.

Tutto questo permise al _leader_ del riformismo cinese, Kang Youwei, di essere
ricevuto dall'imperatore, al quale parlò dei propri progetti per riformare il
sistema imperiale. Guangxu ne fu entusiasta e pose molti discepoli di Kang in
posizioni di potere, per permettergli di portare a termine le loro riforme,
che comprendevano:

A tutto questo, secondo Kang, doveva corrispondere un processo di
trasformazione culturale delle masse popolari cinesi.

Le proposte dei riformisti si scontrarono duramente con i conservatori,
specialmente agli alti vertici dello Stato, i quali sostenevano che fosse
necessario un corso di riforme più graduale rispetto alla radicalità proposta
da Kang Youwei. Costoro erano sostenuti dall'imperatrice madre Cixi,
precedente reggente dell'Impero, e Yuan Shikai, a capo dell'Esercito Beiyang.
Inoltre, avevano l'appoggio del Gran Consiglio.

Il 21 settembre, le forze di Yuan entrarono a Pechino e costrinsero
l'imperatore ad una sorta di arresti domiciliari nella Città Proibita, mentre
Cixi prendeva il potere autoproclamandosi reggente. Ella ritirò i precedenti
editti emanati da Guangxu per sostenere le riforme e fece arrestare sei dei
principali riformisti (noti come I sei Gentiluomini): Tan Sitong (che fu anche
giustiziato), Kang Guangren, Lin Xu, Yuang Shenxiu, Yang Rui e Liu Guangdi.
Kang Youwei fu costretto a fuggire in Giappone, dove fondò la Società Per
Proteggere l'Imperatore.

Le idee della Riforma dei Cento Giorni avrebbero comunque influenzato la
stessa Cixi negli anni a venire. Nel 1905, vennero aboliti gli esami
imperiali. Ebbero inizio modernizzazioni delle forze armate ispirate
all'esercito giapponese, che portarono alla fondazione della Nuova Armata.
Furono successivamente fondati dei governi e delle assemblee locali, che
ebbero però vita breve.

D'altro canto, il fallimento del riformismo fu una delle cause che portò alla
rivoluzione cinese del 1911.

