**Gaetano Liberatore** , detto **Tanino** (Quadri, 12 aprile 1953), è un
fumettista, illustratore e pittore italiano. Soprannominato da Frank Zappa il
"Michelangelo del fumetto",[1] nel corso della sua carriera ha riscosso grande
successo in Italia e all'estero e conseguito importanti premi.

Nato a Quadri, in provincia di Chieti nel 1953, studia presso il liceo
artistico di Pescara dove conosce Andrea Pazienza, col quale stringe una
profonda amicizia. In seguito si iscrive alla facoltà di architettura della
Sapienza di Roma.

Nel 1978, proprio Andrea Pazienza lo coinvolge nell'esperienza del giornale
underground _Cannibale_ , sul quale Liberatore esordisce nel mondo del fumetto
illustrando storie scritte da Stefano Tamburini. Sulla terza uscita di
_Cannibale_ , Tamburini e Liberatore danno vita al personaggio "Ranxerox", che
approderà nel 1980 sulla rivista _Frigidaire_. Liberatore conferisce al
personaggio la sua caratterizzazione definitiva sulle pagine del _Male_. La
serie ebbe un notevole successo internazionale di critica e di lettori, tanto
da essere tradotta e pubblicata in vari paesi, tra cui Francia, Spagna, Stati
Uniti, e Giappone, decretando il successo internazionale dell'autore.
Realizzerà, infatti, la copertina dell'album _The Man from Utopia_ di Frank
Zappa e collaborerà con le più importanti riviste internazionali, realizzando
illustrazioni, scenografie, locandine per festival, teatro, televisione e
cinema.

Dopo l'esperienza di _Cannibale_ , nel 1980, con Andrea Pazienza, Scozzari e
altri, progetta e fonda la rivista d'arte _Frigidaire_ : la bandiera di questa
nuova rivista era la più totale libertà espressiva, la possibilità di
realizzare qualsiasi cosa gli autori desiderassero, senza il timore di editori
o un direttore che ponesse vincoli o censure e senza paura di querele. Ma
Frigidaire non si occupava solo di fumetti: era una rivista ricca di contenuti
che rappresentava autorevolmente lo spaccato dell'Italia alla fine del '900,
scagliandosi contro moralismi e perbenismi, andando a fondo su molte materie
rispetto a tante pubblicazioni culturali: reportage di guerra, reportage dalle
zone calde del pianeta, articoli sull'AIDS (all'epoca ancora sconosciuto),
interviste con nudo integrale a celebri critici (come Achille Bonito Oliva) o
ad attrici e pornostar, ma anche articoli sulle vie della droga e del sesso,
su marchettari e prostituzione, su mafia e corruzione, su peep show e detenuti
politici; e, soprattutto, gli articoli riguardavano arte, fumetto, cinema,
musica. Non mancavano gli intermezzi narrativi con racconti di grandi
scrittori come James Ballard o William S. Burroughs (in realtà autentici
falsi, come più tardi confessò Brolli Daniele, il loro autore), e racconti a
fumetti innovativi e spiazzanti rispetto alla spenta media delle produzioni
italiane. Fra gli articoli pubblicati figurarono opere come _Il manuale del
killer professionista_. L'accoppiata articoli/fumetti fece di _Frigidaire_ LA
rivista che più di ogni altra sottolineò il passaggio a nuovi
paradigmi.Letterari, artistici, giornalistici. Una nuova cultura, per usare
una parola sola.

Su _Frigidaire_ , tra le altre cose, Liberatore pubblicherà _Ranxerox a New
York_ e _Buon compleanno Lubna_.

Dal 1982 vive e lavora in Francia dove è molto apprezzato sia come
illustratore (su _Transfert_ , _Métal Hurlant_ , _A Suivre_ ) che autore (
_L'Echo des Savanes_ , _Chic_ ). Si dedica inoltre all'arte contemporanea e a
varie collaborazioni in realizzazioni cinematografiche, fra le quali troviamo
_Ghostbusters - Acchiappafantasmi_ ,[2] nonché come illustratore di album
musicali.

Nel 1985 Tanino Liberatore è diventato anche un personaggio dei fumetti, nella
storia _La leggenda di Italianino Liberatore_ di Andrea Pazienza, personaggio
in parte biografico e in parte parodistico plasmato sulle sembianze e le
caratteristiche del Liberatore giovane artista.

La terza parte della trilogia di _Ranxerox_ , su testi del francese Alain
Chabat, fu pubblicata in Italia sulla rivista _Selen_ ( _Edizioni 3ntini& C._)
a partire dal 1996.

Negli anni Liberatore si dedica soprattutto all'illustrazione e alla pittura,
lavorando anche nel cinema come direttore artistico, disegnatore di costumi e
di scenografie, tanto che nel 2003 vince il premio César per i migliori
costumi per il film _Asterix& Obelix - Missione Cleopatra_.

Nel 2005 è stato insignito del Romics d'Oro.

Uno dei suoi lavori più recenti è _LUCY L'espoir_ , su sceneggiatura di
Patrick Norbert, con una storia incentrata sugli australopitechi; edita in
Francia nel 2007 per _Capitol Editions_ , è stata pubblicata in Italia per le
edizioni Comicon nel 2017.

Quest'ultimo lavoro segna un'ulteriore evoluzione nell'attività di Liberatore,
perché per la prima volta ha interamente realizzato le tavole di questa
graphic novel con strumenti digitali.

Nel 2008 disegna la copertina del romanzo storico _La collina dei fuochi
fatui_ del giornalista e scrittore Emiliano D'Alessandro. Realizza copertine
per i dischi di Pacifico ( _Dolci Frutti Tropicali_ ) e The Bloody Beetroots (
_Romborama_ , 2009).

Ha collaborato alla realizzazione del film _Lezione 21_ di Alessandro Baricco
(titoli di coda)[3].

Nel 2017 partecipa al tributo al pittore Giuseppe Fiducia col saggio incluso
in _Giuseppe Fiducia. I am a painter / Io sono un pittore_.

Vive in Francia lavorando ad alcune storie brevi, ancora inedite.

Altri progetti

