«Fin dove arriveresti per proteggere un segreto?»

_**The Reader - A voce alta**_ ( _The Reader_ ) è un film del 2008 diretto da
Stephen Daldry, adattamento cinematografico del romanzo di Bernhard Schlink
del 1995 _A voce alta - The Reader_ ( _Der Vorleser_ ). Il film è interpretato
da Kate Winslet, Ralph Fiennes e David Kross. Per questa interpretazione la
Winslet ha vinto il Premio Oscar per la miglior attrice nel 2009.

La prima parte del film narra la relazione amorosa tra Michael Berg, studente
quindicenne, e Hanna Schmitz, all'epoca trentaseienne, che lavora come
controllore sulle linee tramviarie di Neustadt, nella Germania Ovest del 1958.
I due si conoscono casualmente: Michael, tornando da scuola, si sente male a
causa di un attacco di itterizia e viene aiutato da Hanna a riprendersi e a
tornare a casa. Dopo la guarigione il giovane torna dalla donna per
ringraziarla, ma fugge quando lei lo sorprende a spiarla mentre si cambia
d'abito; alla seconda visita di Michael, la misteriosa donna riesce con un
pretesto a farlo spogliare e quindi lo inizia alla sessualità. Solo al terzo
incontro il ragazzo le chiederà il suo nome, incontrando iniziali resistenze
da parte di lei, diffidente. I due iniziano ad incontrarsi quasi
quotidianamente, nonostante alcune difficoltà: ad ogni incontro, su richiesta
di Hanna, Michael legge ad alta voce un'opera letteraria, quindi consumano il
loro rapporto sessuale. Quando però nel suo lavoro viene proposta per una
promozione ad impiegata di ufficio, Hanna scompare e Michael non avrà più
traccia di lei per anni.

Nella seconda parte del film Michael è uno studente di giurisprudenza
all'università di Heidelberg e nell'ambito di un corso di specializzazione
assiste nel 1966, con il suo docente, a più sedute di un processo di ex
guardie delle SS nei campi di concentramento: con sorpresa riconosce Hanna tra
le sei donne imputate di aver lasciato morire, durante la grande marcia di
spostamento dei prigionieri dai campi, nel 1945, oltre trecento donne ebree in
una chiesa, dove queste si erano rifugiate per passare la notte,
successivamente avvolta dalle fiamme a causa di un bombardamento alleato.
Durante il processo, viene inoltre a scoprire che la donna aveva l'abitudine,
durante il suo lavoro come guardia, di costringere le prigioniere,
specialmente le più deboli, a leggere per lei ad alta voce prima che venissero
mandate alla camera a gas: era quindi sembrata volerle proteggere, ma infine
non le risparmiava dalla loro tragica sorte.

Le altre imputate inoltre, indifferenti durante il processo, accusano Hanna
d'essere l'unica responsabile della strage sulla base di un documento, che, le
altre 5 accusatrici affermano che lo avrebbe redatto lei, all'epoca come
rapporto ai suoi superiori. Il giudice pretende un confronto fra la sua
calligrafia e quella del documento: le viene data carta e penna, ma Hanna non
ha scelte, non può scrivere alcunché; e perciò mente, dicendo che l'ha scritto
lei, non servono prove di calligrafia. Viene perciò condannata a vita, mentre
le altre ad una pena risibile. Michael sa però che ciò non poteva essere vero,
in quanto, e se ne rende conto solo allora, la donna durante la loro breve
relazione aveva dimostrato più volte di non saper né leggere né scrivere.
Capisce tuttavia che ciò che la spinge al silenzio è la vergogna del proprio
analfabetismo, che lei reputa di gran lunga peggiore delle proprie azioni.
Michael è schiacciato dalla stessa propria intuizione, intuisce altresì che è
la stessa vergogna che l'aveva portata, anni prima, a far perdere le sue
tracce dopo la promozione ad impiegata di ufficio, e forse, ancora prima, ad
arruolarsi con il ruolo di sorvegliante nelle SS, per sfuggire ad una meritata
promozione nelle industrie Siemens.e inizia a rivelare una parte di questa
intuizione al proprio professor Rohl [la enorme vergogna che Hanna prova nel
non sapere leggere né scrivere]: potrebbe informare il giudice del tribunale
[in questo modo non risulterebbero coinvolgimenti di Hanna nella redazione e
sottoscrizione di quel documento], ma si interrompe prima di concludere il
ragionamento col professore. E qui è inevitabile che lo spettatore percepisca
nettamente quanto Michael sia stato profondamente vigliacco a non voler
comunicare questa semplice verità.

Passano ancora gli anni e Michael, ormai già sposato, divorziato e padre di
una figlia, ricordandosi della sua giovanile storia d'amore e conoscendo la
sorte di Hanna, decide di inviarle periodicamente delle registrazioni [senza
tuttavia andare mai a farle visita in carcere] nelle quali egli legge ad alta
voce dei romanzi, come aveva fatto tanti anni prima, durante la loro
relazione. La donna, ormai invecchiata, si procura i testi scritti di ciò che
riceve registrato a voce ed impara in questo modo a leggere e a scrivere.

Alcuni anni dopo, un'assistente del carcere contatta Michael in quanto Hanna,
prossima a uscire dal carcere, non ha contatti con altre persone se non con
lui. Egli si reca a trovarla una settimana prima della scarcerazione ma alla
domanda di lui, se abbia mai pensato al suo passato di carceriera e criminale
di guerra, Hanna risponde con durezza: «Che cosa sarebbe cambiato? I morti
sono morti». Michael si irrigidisce e conclude freddamente l'incontro, senza
peraltro comprendere un'altra frase pronunciata dalla donna: «Che cosa ho
imparato? Ho imparato a leggere», che riassume la tragicità della sua
esperienza e offre una parziale ma impietosa rilettura di sé. Il giorno prima
della data prefissata Hanna si suicida nella sua cella. Lo spettatore capisce
che Michael, senza rendersene conto, l'ha condannata due volte.

La storia si conclude quando, nel 1995, Michael decide di raccontare alla
figlia la storia della sua relazione d'amore con Hanna, che fino a quel
momento aveva nascosto a tutti tranne che ad una delle prigioniere scampate da
bambina all'incendio della chiesa, con la quale aveva ammesso l'effetto
rovinoso della relazione che aveva avuto con Hanna, quando si era fatto
ricevere da lei per rivelarle il desiderio della defunta di donare i suoi
averi ai sopravvissuti dei lager.

Tutti i libri che Michael legge ad Hanna sono in lingua inglese anziché in
lingua tedesca, anche le lettere di Hanna a Michael sono scritte in lingua
inglese.

Il giovane attore tedesco David Kross ha dovuto attendere il compimento del
diciottesimo anno d'età, per poter girare le scene di lieve nudo con la
Winslet.[1]. Di Kate Winslet non è presente alcun nudo frontale.

La Miramax Films ha acquistato i diritti del romanzo di Schlink nel 1998.
Nell'agosto del 2007 la regia dell'adattamento fu affidata a Stephen Daldry,
che ha subito pensato a Kate Winslet per affiancare Ralph Fiennes, ma
l'attrice inglese dovette rinunciare alla parte per gli impegni già presi con
la produzione di _Revolutionary Road_ , quindi fu sostituita da Nicole Kidman.
Ad un mese dall'inizio delle riprese la Kidman lasciò la parte a causa della
sua gravidanza, e alla Winslet fu riaffidata la parte di Hanna Schmitz.

La produzione del film è iniziata in Germania nel settembre del 2007, le
riprese sono state effettuate a Berlino e Görlitz, e terminate a Colonia nel
luglio del 2008.

Tali scene hanno suscitato accese polemiche per l'impatto sulla figura della
protagonista: secondo il critico statunitense Charlie Finch, contribuiscono a
banalizzare un tema delicato e drammatico come quello dell'olocausto.[1]
Intellettuali della comunità ebraica americana e del Simon Wiesenthal Center,
fra cui Ron Rosenbaum e Mark Weitzman, sostengono che il personaggio dimesso e
sensuale impersonato dalla Winslet ingentilisce e rende surrettiziamente
accettabile una figura squallida quale quella della guardiana nazista,
nell'ottica di una operazione schiettamente revisionista. Di altra tendenza le
dichiarazioni della stessa Winslet: «Questa non è una storia sul perdono, né
sulla riconciliazione. È una storia sul pentimento e su come non si sceglie
mai chi si ama.»[1][2].

Un'ulteriore e ben differente chiave di lettura è stata proposta, direttamente
o indirettamente, dall'accostamento della lettura del film ad uno dei
capolavori di Hannah Arendt, _La banalità del male_[3].

In Italia il film ha realizzato al botteghino un incasso di 2.400.000 €
secondo i dati Cinetel.[4] Negli Stati Uniti il film ha realizzato oltre 35
milioni di $. A livello internazionale ha totalizzato oltre 100 milioni di $.

