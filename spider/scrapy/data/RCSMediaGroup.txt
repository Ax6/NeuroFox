**RCS Media Group** (per esteso, **Rizzoli-Corriere della Sera Media Group
S.p.A.** ) è uno dei principali gruppi editoriali italiani, attualmente attivo
a livello nazionale e internazionale nei seguenti mercati: quotidiani,
periodici, televisione, web e raccolta pubblicitaria.

La società è quotata presso la Borsa valori di Milano nell'indice FTSE Italia
Small Cap.

Nel 1909[3] il ventenne Angelo Rizzoli (1889-1970), appreso il mestiere di
tipografo in orfanotrofio, acquista una piccola tipografia con sede a Milano
in via Cerva. Nei primi quindici anni l'azienda (registrata nel 1911 con il
nome «A. Rizzoli & C.») svolge le funzioni di una normale tipografia,
lavorando per conto terzi. La crescita del giro d'affari porta nel 1924 la
tipografia a cambiare nuovamente sede occupando un intero caseggiato in via
Broggi. Rizzoli acquista in Germania un impianto per la stampa in rotocalco
(uno dei primi funzionanti in Italia); lavorano per lui più di cento
dipendenti[4].

Nel 1927 la «A. Rizzoli & C.» inizia l'attività editoriale con la
pubblicazione in proprio di riviste. Seguendo il consiglio di Calogero
Tumminelli, editore di origine siciliana conosciuto nei primi anni del
dopoguerra, Rizzoli acquista dalla Mondadori cinque periodici: il settimanale
_Il Secolo Illustrato_ , i quindicinali _La Donna_ e _Novella_ (rivista
letteraria che aveva pubblicato, tra gli altri, racconti di Gabriele
D'Annunzio e Luigi Pirandello) e due mensili: _Il Secolo XX_ e _Comoedia_
(seguiti, l'anno dopo, dalla fondazione di _Piccola_ ). La scelta si rivelerà
felice. In pochi anni _Novella_ cambia volto diventando un periodico femminile
raggiungendo la tiratura di 130.000 copie. Nel 1929 l'azienda viene
trasformata in società di capitali assumendo la denominazione «Rizzoli & C.
Anonima per l'arte della stampa». Nello stesso anno avviene un nuovo
trasferimento della sede, in piazza Carlo Erba (dove resterà fino al 1960).
Nei primi mesi del 1930 Rizzoli chiama alla direzione editoriale il
giornalista Tomaso Monicelli (in sostituzione di Enrico Cavacchioli) e gli
affida il compito di sviluppare ex novo il settore dei libri[5]. La prima
opera pubblicata è _Il Memoriale di Sant'Elena_ (di Emmanuel de Las Cases,
1766-1842), in due volumi[6]. Grazie ai buoni uffici di Calogero Tumminelli,
Angelo Rizzoli riceve da Giovanni Treccani la commessa per la stampa
dell'Enciclopedia Italiana[5].

Il successo di _Novella_ è un fattore trainante per Rizzoli. Attorno alla
rivista costruisce la sua prima collana editoriale: “I romanzi di Novella”.
Nata nel 1932, conterà 72 pubblicazioni fino al 1942. Nel 1934 fonda la
«Novella Film» con la quale entra nel mercato del cinema. ll primo film
prodotto è _La signora di tutti_ , diretto dal maestro tedesco Max Ophüls.
L'idea è quella di sfruttare commercialmente, su più medium, la stessa opera:
su _Novella_ appare il romanzo, da cui viene tratto il film, che viene
lanciato attraverso cartoline, manifesti e settimanali popolari[7]. L'esito è
deludente. La seconda prova, invece, _Darò un milione_ (1935), affidato a
Mario Camerini, riscontra un grande successo di pubblico e di critica[5].

Nel 1933 Rizzoli pubblica due nuovi settimanali femminili: _Lei_ (che nel
novembre del 1938 diventerà _Annabella_ in seguito alla campagna fascista per
la sostituzione del "Lei" col "Voi") e _Bella_. Dietro consiglio di Ugo
Ojetti, l'anno seguente Rizzoli dà vita a una collana di classici edita in
raffinati volumi da collezione. Si tratta dei “Classici Rizzoli”, curati dallo
stesso Ojetti[8]. Sempre negli anni trenta nascono altre collane: “I breviari
dell'amore” (venti titoli dal 1932 al 1936), “I grandi narratori” (ventotto
titoli dal 1933 al 1939), “I giovani” (apparsa nel 1934 e diretta da Cesare
Zavattini)[5][9]. L'iniziativa più importante di questo periodo è senza dubbio
la _Storia del Risorgimento e dell'Unità d'Italia_ in quattro volumi. È una
delle prime opere uscite a dispense in Italia[10]. Curata dallo storico Cesare
Spellanzon, il primo volume esce nel 1933; l'ultimo nel 1950.

Nel luglio 1936 esce il settimanale umoristico _Bertoldo_ , diretto da
Zavattini. Nel 1937 vede la luce il settimanale _Omnibus_ di Leo Longanesi,
stampato a rotocalco, poi sostituito da _Oggi_ (1939-42) e quindi da
_Settegiorni_ (1942-43). Nel 1938 Rizzoli rileva la casa editrice romana
«Novissima» ed apre un nuovo stabilimento tipografico nella capitale.
Un'ulteriore acquisizione è l'Istituto grafico Bertieri di Milano (1940). Nel
1940 vede la luce “Il sofà delle Muse”, collana diretta da Longanesi. Escono
in questa collana: _Il deserto dei Tartari_ di Dino Buzzati (1940), _Don
Giovanni in Sicilia_ di Vitaliano Brancati (1941) e _La verità sul caso Motta_
di Mario Soldati (1941). Fuori collana esce la _Storia del teatro drammatico_
di Silvio D'Amico (1939-1940). Gli stabilimenti Rizzoli crollano sotto le
bombe scaricate su Milano il 12-13 agosto 1943. La produzione viene
completamente interrotta.

Nel dopoguerra, dopo la ricostruzione degli impianti, la società inizia una
nuova fase di espansione che la porta a diventare una delle maggiori case
editrici d'Italia. Entra nel mercato dei cinegiornali fondando la «Compagnia
Italiana Attualità Cinematografiche» (C.I.A.C.). I primi cinegiornali sono
realizzati dalla "Cinesport" (1948)[11]. Seguiranno altre tre testate:
"L'Europeo" (1956, da non confondere con la rivista); "Settimanale Ciac"
(1957) e "Caleidoscopio" (1958). Nel 1951 nasce «Distribuzione Edizione Amato
Rizzoli» (D.E.A.R.), la società di produzione cinematografica della Rizzoli.
Oltre a rilevare la casa di produzione CIAC, produrrà e distribuirà centinaia
di film, tra cui quelli di Federico Fellini. Nel 1965 prenderà il nome di
Rizzoli Film S.p.A.

Nel 1948 esce _Mondo Piccolo. Don Camillo_ , primo romanzo della fortunata
saga di Giovannino Guareschi. Le 300.000 copie vendute in pochi mesi, unite
alle 500.000 del settimanale _Candido_ , diretto da Guareschi, fanno del
giornalista emiliano l'autore principale della casa editrice[12]. Nel 1949
nasce la _Biblioteca Universale Rizzoli_ (Bur), che pubblica a prezzi popolari
(il costo è di 50 lire ogni 100 pagine) opere letterarie antiche e moderne.
Ideata da Luigi Rusca e Paolo Lecaldano[13], la collana ottiene un enorme
successo e verrà seguita da altre collane.

Nel 1952 la casa editrice assume la denominazione «Rizzoli Editore S.p.A.» ed
apre librerie a Roma, Milano («Rizzoli Galleria»), New York. L'anno seguente
acquista, da Gianni Mazzocchi, _L'Europeo_ , settimanale d'informazione leader
di mercato. Nel corso degli anni cinquanta passano alla Rizzoli Riccardo
Bacchelli, Michele Prisco e Indro Montanelli; quest'ultimo pubblica con
l'editore milanese la sua fortunata _Storia d'Italia_[14]. Nel 1956 la Rizzoli
fonda la società di produzione cinematografica Cineriz. Per tutti gli anni
cinquanta e sessanta gestirà solo noleggio e distribuzione dei film. Dagli
anni settanta sostituirà progressivamente la Rizzoli Film come casa di
produzione[15]. Altre società vengono fondate nel settore alberghiero: Ischia
alberghi e Lacco Ameno Terme. Nel 1960 viene inaugurata la nuova sede di via
Civitavecchia (oggi via Rizzoli), alla periferia nordest di Milano (quartiere
Cimiano). Nel corso degli anni sessanta gli impianti tipografici vengono
potenziati e in parte rinnovati, garantendo la richiesta di tirature più
elevate. I dipendenti aumentano in dieci anni da 1.000 a 3.600.

Nel 1962 Angelo Rizzoli istituisce la carica di direttore generale, già
esistente nelle società per azioni ma non ancora apparsa nelle imprese
editoriali. Per la nuova posizione decide di nominare un manager di carriera,
Gianni Ferrauto (rimarrà in carica fino al 1970). Il figlio Andrea diventa
amministratore delegato, mentre Paolo Lecaldano è il nuovo responsabile del
settore libri[16]. In questo periodo nascono nuove collane editoriali: _La
Scala_ , _Sidera_ , _Narratori moderni_ e _I classici dell'arte_. La collana
di maggiore fortuna è _La Scala_ (nata nel 1961 e tuttora esistente), che
comprende narratori sia italiani che stranieri. Porta al successo autori come
Luciano Bianciardi ( _La vita agra_ ) e Giuseppe Berto ( _Il male oscuro_ ).
Altri autori italiani pubblicati: Michele Prisco, Giovanni Arpino, Alberto
Bevilacqua[17], Giorgio Saviane e Carlo Castellaneta. Tra gli stranieri:
Angela Carter, Ronald Firbank, Jorge Luis Borges, Alfred Döblin, John Fowles,
Jurij Dombrovskij, James Baldwin, R. K. Narayan e Miguel Ángel Asturias[18].
Tra gli scrittori italiani si registrano le acquisizioni di Orio Vergani,
Marcello Marchesi, Nantas Salvalaggio, Luce d'Eramo e Alberto Ongaro[19].
Nella collana "Saggi" (nata nel 1967) confluiscono le opere di Michel
Foucault, Algirdas Greimas, Northrop Frye, Giovanni Getto, Franco Fornari,
Elias Canetti e Georges Bataille[20]. Nel 1967 inizia a lavorare per il gruppo
Enzo Biagi. Il noto giornalista è direttore editoriale dei periodici Rizzoli.
Scrive sul settimanale _L'Europeo_ ed ha la felice intuizione di trasformare
il settimanale letterario _Novella_ in una rivista di cronaca rosa.

Nel 1970 scompare Angelo Rizzoli. La guida della casa editrice passa al figlio
Andrea; il nipote Angelo entra nel consiglio di amministrazione. La Rizzoli è
il maggiore editore di periodici in Italia.

Nella nuova organizzazione manageriale del gruppo si registrò l'arrivo di
Mario Spagnol come nuovo responsabile della Divisione libri (1972-1979).
Spagnol si mise all'opera potenziando la "Biblioteca Universale Rizzoli", la
collana più prestigiosa della casa editrice. Insieme ad Evaldo Violo, la
ristrutturò in sottocollane ampliando la scelta dei generi ed attingendo
all'intero catalogo della Casa; la "storica" copertina grigia venne sostituita
da una nuova veste vivace e moderna[21]. Nuovi autori italiani: Anna Maria
Ortese, Tommaso Landolfi, Romano Bilenchi, Giovanni Testori, Luigi Meneghello,
Giorgio Manganelli, Fulvio Tomizza (arrivato dalla Mondadori), Carlo Cassola
(dall'Einaudi) e Carlo Cristiano Delforno. Passaggio importante è quello del
poeta Mario Luzi, inserito nella collana più prestigiosa della casa editrice,
La Scala"[22]. Nel 1971 apparvero in volume le storie del ragionier Fantozzi
scritte da Paolo Villaggio. La saga di Ugo Fantozzi raggiunse un larghissimo
pubblico. Dai romanzi, poi, fu tratta una serie di film (prodotti dalla
Cineriz che incontrò un vasto successo.

Nel 1973 entrò in azienda Bruno Tassan Din come responsabile del settore
finanziario. Nel secondo semestre del medesimo anno il presidente Andrea
Rizzoli avviò l'acquisizione della società editrice del «Corriere della Sera»,
il primo quotidiano italiano. L'«Editoriale Corriere della Sera», vera e
propria corazzata editoriale, pubblica anche un quotidiano del pomeriggio, il
_Corriere d'Informazione_ e i settimanali _Amica_ , _La Domenica del Corriere_
, _Corriere dei Piccoli_. Il pacchetto azionario dell'Editoriale Corriere
della Sera era ripartito fra tre soggetti: famiglia Crespi (nella persona di
Giulia Maria), Angelo Moratti e famiglia Agnelli. Era sufficiente quindi
acquisirne due per diventare i nuovi proprietari. L'operazione si concluse il
12 luglio 1974. Andrea Rizzoli non si accontentò del pacchetto di controllo,
ma volle per sé il 100% della società editrice. L'investimento superò i 40
miliardi di lire[23]. Le tre quote furono pagate rispettivamente: 15 miliardi
e 445 milioni, in contanti, a Giulia Maria Crespi; 13 miliardi, parte in
contanti e parte differiti, a Moratti; 13,5 miliardi, somma da devolvere entro
3 anni, agli Agnelli. La società acquirente assorbì la società acquisita:
dalla fusione nacque la «Rizzoli-Corriere della Sera» (RCS). Per effettuare
l'acquisizione, la Rizzoli dovette chiedere un finanziamento bancario di 25
miliardi di lire.[24]

L'unica a manifestare dissenso sulla complessa operazione fu la sorella di
Andrea, Giuseppina, che deteneva il 29% del pacchetto azionario. Anche
Alberto, figlio secondogenito di Andrea, fu contrario. Ma il suo parere
contava poco poiché non aveva ancora 30 anni. Nicola Carraro, figlio di
Giuseppina e direttore amministrativo del gruppo, cercò di mediare per evitare
una spaccatura in famiglia. Quando l'acquisto fu perfezionato, in agosto
Carraro (promosso amministratore delegato della «Rizzoli-Corriere della Sera»)
presentò la verifica finanziaria ed economica delle due società riunite. I
conti erano in rosso per 15 miliardi. Ne seguì una furibonda lite con il
_patron_ Andrea. Alla fine dell'anno i Carraro uscirono definitivamente dal
gruppo Rizzoli. Andrea rilevò la loro quota al prezzo di 24 miliardi di lire.

Il 10 ottobre 1975 la Rizzoli comunicò ai sindacati che il deficit
patrimoniale ammontava a 20 miliardi di lire. Sui 3.500 dipendenti, 500 erano
in esubero. L'editore però rassicurò i sindacati: il gruppo intendeva
espandersi e consolidarsi. Infatti nel 1976 la RCS mise a segno due colpi:
l'acquisto della rete tv Telemalta[25] e del maggiore quotidiano del sud, _Il
Mattino_. Furono effettuate nuove nomine ai vertici del gruppo: Lorenzo Jorio
responsabile del settore quotidiani e Giorgio Trombetta Panigadi ai periodici
(fino al 1978, poi sostituito da Giacomo Casarotto). Nel 1977 altre tappe
dell'espansione furono l'acquisizione della _Gazzetta dello Sport_ , il primo
quotidiano sportivo italiano, e il controllo azionario di due giornali locali,
_Alto Adige_ e _Il Piccolo_ di Trieste.

In quello stesso anno giunse a scadenza il pagamento della quota acquisita
dalla famiglia Agnelli per rilevare il _Corriere_. Il suo valore, a causa
dell'indicizzazione dei tassi d'interesse, era lievitato da 13,5 a 22,475
miliardi, una somma che la Rizzoli non disponeva. Cercando finanziamenti in
tutte le direzioni, finì per accettare l'offerta di Roberto Calvi (presidente
del Banco Ambrosiano), pervenutagli tramite la mediazione della loggia
massonica P2 di Licio Gelli. In luglio la Rizzoli, finanziata dal Banco,
estinse il debito con la Fiat. Cinque giorni dopo il Banco procedette ad
un'iniezione di denaro fresco: 20,4 miliardi sotto forma di un aumento di
capitale (che passò da 5,1 a 25,5 miliardi)[26]. Roberto Calvi ottenne in
pegno da Rizzoli l'80 per cento delle quote del gruppo. L'editore avrebbe
potuto riscattare interamente il suo 80% dopo tre anni, ma al valore,
maggiorato, di 35 miliardi. Calvi era diventato il vero padrone della Rizzoli.
In seguito alla modifica dell'assetto finanziario salì alla cabina di comando
Bruno Tassan Din, che divenne il direttore generale[27]. La solidità della RCS
dipese ora dalle buone relazioni con la P2 e i partiti politici, commistioni
che Angelo Rizzoli aveva sempre accuratamente evitato[28].

Nel 1978 Andrea lasciò al figlio Angelo (chiamato da tutti Angelone) le redini
del gruppo. Nel nuovo consiglio di amministrazione entrarono Umberto Ortolani,
avvocato, braccio destro di Licio Gelli, e Bruno Tassan Din. Nel 1979 il
gruppo RCS era saldamente il maggiore gruppo editoriale italiano con una quota
di mercato del 25% (e un fatturato di 1.000 miliardi di lire) e si posizionava
al secondo posto in Europa. Ogni giorno pubblicava 1.380.000 copie di
quotidiani e quasi due milioni di copie di periodici. Il fatturato
pubblicitario si aggirava sui 60 miliardi di lire annuali, a fronte di 3.500
dipendenti, 700 dei quali giornalisti[29][30].

In quell'anno Rizzoli e Tassan Din acquisirono il quotidiano genovese _Il
Lavoro_ e lanciarono una nuova iniziativa che avrebbe dovuto portare buoni
frutti: il quotidiano popolare _L'Occhio_. Diretto da Maurizio Costanzo, noto
giornalista televisivo, e venduto a 200 lire (cento in meno degli altri
quotidiani), il nuovo giornale, lanciato con una costosa campagna
pubblicitaria e con un'elevata tiratura, doveva trovare spazio nel panorama
editoriale italiano come "quotidiano popolare". In poco tempo si rivelò un
fiasco, facendo perdere alla RCS altri miliardi. Si rese necessaria una nuova
ricapitalizzazione. Questa volta Calvi fece pervenire i finanziamenti
attraverso l'Istituto per le Opere di Religione (IOR), banca privata con sede
nella Città del Vaticano[31].

Nel 1980 giunsero a scadenza per Angelone i tre anni che Roberto Calvi gli
aveva concesso per riacquistare l'80% delle azioni RCS. Rizzoli però non
disponeva delle risorse per rilevare la quota: il deficit del gruppo aveva
raggiunto i 150 miliardi. Il Banco Ambrosiano, la banca presieduta da Calvi,
predispose un piano di salvataggio del gruppo. L'operazione divenne in seguito
nota come «il pattone». Il piano prevedeva un secondo aumento di capitale per
ripianare l'intero deficit. Angelone Rizzoli, che possedeva il 90,2% delle
azioni (l'80% delle quali era da tre anni in pegno al Banco Ambrosiano),
sarebbe rientrato in possesso del 50,2% di azioni; il restante 40% sarebbe
passato definitivamente in mano alla banca di Calvi al prezzo di 150 miliardi.
Incassato il denaro, la Rizzoli Editore avrebbe potuto pagare i 35 miliardi
necessari al riscatto del vecchio 80%, mentre il resto sarebbe servito per
sottoscrivere l'aumento di capitale _pro quota_. Il «pattone» venne siglato a
Roma all'Hotel Excelsior nel settembre 1980 da Angelone Rizzoli, Bruno Tassan
Din, Roberto Calvi, Licio Gelli e Umberto Ortolani[32].

L'operazione venne perfezionata il 29 aprile 1981. Quel giorno una società
dell'Ambrosiano (quindi di Calvi), la «Centrale Finanziaria S.p.A.» effettuò
l'acquisto del 40% di azioni Rizzoli. L'investimento invece si rivelò un
falso. Calvi ingannò Rizzoli. L'operazione fu comunicata al pubblico e
annotata nei conti dell'azienda; in realtà i soldi finirono in conti esteri
intestati a Bruno Tassan Din, Licio Gelli e Umberto Ortolani. Calvi, inoltre,
nascose alla Rizzoli che oltre all'intervento del Banco c'era anche un
conferimento, nascosto, dello IOR, presso il quale erano state depositate le
azioni che erano state in possesso di Rizzoli (il suo 80%).

Nel 1981 scoppiò lo scandalo della P2, cui si aggiunse il crac del Banco
Ambrosiano. Le ripercussioni sulla RCS furono enormi: vennero chiusi
_L'Occhio_ (che era sempre stato in perdita), il _Corriere d'Informazione_ , i
supplementi settimanali e la rete televisiva. Furono ceduti _Il Piccolo_ (al
gruppo Monti), l' _Alto Adige_ e _Il Lavoro_. Angelone Rizzoli venne ritenuto
penalmente responsabile del dissesto, al pari di Calvi e Tassan Din.

Nel 1982 il gruppo Rizzoli-Corriere della Sera rende noto il nuovo assetto
azionario. Il capitale sociale della società ammonta a 24.436.200.000 lire,
suddivise in 8.790.000 azioni da 2.780 lire cadauna.

Ripartizione delle azioni[33]:

Sommando le azioni possedute come persona fisica e quelle possedute tramite
società di capitali (Italtrust e Finriz), Angelo Rizzoli è proprietario del
52,53% del pacchetto azionario. Il presidente del gruppo conserva quindi la
maggioranza assoluta.

La Rizzoli è proprietaria al 100% dell'Editoriale Corriere della Sera, società
editrice dell'omonimo quotidiano. Il capitale sociale è costituito da
4.500.000 azioni del valore di mille lire ciascuna.

Infine, la Rizzoli è comproprietaria delle quote azionarie di:

Il 6 agosto 1982, a pochi mesi di distanza dalla morte di Roberto Calvi, il
ministero del Tesoro e la Banca d'Italia mettono in liquidazione il vecchio
Banco Ambrosiano. La nuova banca eredita, attraverso la «Centrale
Finanziaria», anche il pacchetto del 40% di azioni di Angelone Rizzoli. Questa
posta va in attivo. Tra i passivi, figura il debito di 150 miliardi verso la
casa editrice e lo stesso Rizzoli (l'aumento di capitale dell'anno prima, mai
versato). Angelone Rizzoli decide di chiedere al Tribunale di Milano di porre
la propria impresa sotto amministrazione controllata. La procedura gli
permetterebbe di ottenere la sospensione generalizzata dei pagamenti per un
anno, e di utilizzare quei 12 mesi ai fini del risanamento dell'azienda. Il
Tribunale di Milano acconsente e pone la RCS in amministrazione controllata il
21 ottobre 1982.

La società ha un anno di tempo per ripianare tutti i debiti. Ma il nuovo
presidente del Banco, Giovanni Bazoli, chiede al gruppo l'immediato rientro
dei fidi. La Rizzoli passa dalla posizione di creditrice a quella di debitrice
insolvente. Nel febbraio seguente Angelone Rizzoli e Bruno Tassan Din sono
tratti agli arresti con l'accusa di bancarotta patrimoniale societaria in
amministrazione controllata. Finisce in carcere anche Alberto Rizzoli,
fratello di Angelone. Il 18 febbraio 1983, giorno dell'arresto, finisce
definitivamente l'epopea della dinastia Rizzoli nel mondo dell'editoria. Il
successivo 18 agosto il giudice istruttore del tribunale di Milano ordina il
sequestro conservativo di tutte le azioni degli imputati Angelo Rizzoli e
Bruno Tassan Din.

Dopo l'arresto di Rizzoli, ricopre la carica di presidente del gruppo Carlo
Scognamiglio Pasini, 38 anni, docente all'Università Bocconi. Scognamiglio,
nominato su proposta di Luigi Guatri, il commissario giudiziale, nonché
docente nella stessa università, chiede ed ottiene la proroga di un anno del
regime di amministrazione controllata. In maggio viene approvato il bilancio
d'esercizio 1982. A fine anno Scognamiglio lascia la presidenza del gruppo al
suo vice, Roberto Poli.

L'amministrazione controllata risolleva i conti del gruppo. Le perdite vengono
via via ridotte fino ad essere azzerate. Si contano 1200 licenziamenti. Nel
1984 scade il termine dell'amministrazione controllata. Il bilancio è in utile
di 7 miliardi.[39] Il gruppo, risanato, può trovare un nuovo acquirente. Il
Nuovo Banco Ambrosiano offre inizialmente la Rizzoli alla Fiat; la trattativa
prosegue con la regia di Mediobanca.[40] La Fiat si impegna indirettamente
attraverso la società finanziaria Gemina, che forma una cordata di cui è il
vertice. L'alleanza di Gemina prevale sulla seconda offerta, presentata da una
cordata guidata dal fiscalista Victor Uckmar.  
Le quote sono così suddivise:

Il capitale sociale del gruppo ammonta a lire 66.812.790.000, suddiviso in
96.690.000 azioni. La notizia viene diffusa il 5 ottobre; l'entità
dell'offerta non viene resa nota. Anni dopo si verrà a sapere che l'intero
gruppo RCS è passato di mano al prezzo di soli 9 miliardi di lire.[45] I nuovi
soci nominano Carlo Callieri, manager Fiat, nuovo amministratore delegato. I
nuovi azionisti fanno confluire in un patto parasociale (denominato «sindacato
di blocco azioni Rizzoli editore») il 60% dei loro possessi azionari nella
casa editrice.[46] Il patto prevede che le decisioni del sindacato di blocco
vengano prese con il voto favorevole di quattro quinti dei membri della
direzione. Successivamente si procede ad un aumento di capitale.
Dall'acquisizione nasce un gigante editoriale capace di esercitare una
posizione dominante nel mercato dei quotidiani in Italia: la Fiat aveva già
_La Stampa_ e la Montedison possedeva _Il Messaggero_. A questi due grandi
quotidiani si aggiungono il _Corriere della Sera_ e _La Gazzetta dello Sport_
della Rizzoli. La Fiat supera il tetto del 20% del mercato dei quotidiani e
quindi viola la norma sull'editoria (legge 416/81). In novembre un gruppo di
privati impugna il passaggio delle azioni di fronte al Tribunale di Milano.

La Corte d'appello dà loro torto: rileva infatti che non è la Fiat a possedere
delle quote di Gemina, bensì la partecipata Sadip. La questione è anche
oggetto di un'interrogazione parlamentare. Nella risposta, resa il 21 gennaio
1985, il Sottosegretario alla Presidenza del Consiglio (all'epoca Giuliano
Amato) afferma che la Rizzoli, dopo l'entrata dei nuovi soci, controlla il
19,92% del mercato dei quotidiani e quindi rimane all'interno del tetto del
20% fissato dalla legge. Per fugare ogni dubbio, Carlo Callieri decide di
cedere il quotidiano _Il Mattino_. Nel 1985 la partecipazione di Gemina sale
dal 46,28% al 62,5%, raggiungendo la maggioranza assoluta.[47] L'assetto
proprietario del gruppo Rizzoli "mutò radicalmente in quanto la società Gemina
assunse la fisionomia di azionista di maggioranza con relativo controllo
assoluto della politica editoriale del gruppo, mentre la quota intestata a
Meta e Montedison venne praticamente neutralizzata".[48]

Nel 1986 il gruppo viene ristrutturato. La nuova struttura societaria è
costituita dalla capogruppo, **RCS Editori** , e da cinque società operative:
RCS Libri, RCS Quotidiani, RCS Periodici, RCS Pubblicità e dalla cartiera[49].
Sotto il controllo del nuovo gruppo entrano anche i marchi Bompiani, Fabbri
Editori, Sonzogno, Sansoni ed Etas. I giornali del gruppo vendono bene ed
anche la pubblicità è aumentata, così la RCS alla fine dell'anno vede passare
gli utili da 29 a 55 miliardi di lire[50]. Quell'anno una quota di azioni RCS
è ceduta al prezzo di 2.274 lire cadauna (contro le 708 lire della precedente
gestione); nel 1987 un'altra parte passa di mano al prezzo di 5.227 lire
cadauna. Il valore delle azioni RCS è aumentato di sette volte nel giro di due
anni. Di lì a quattro anni il valore aumenta di dieci volte, tant'è vero che
il 10% venduto ai francesi di Hachette viene pagato 100 miliardi. Nel 1987 RCS
vale 893 miliardi. Nel 1992, dopo alcuni aumenti di capitale, sfiora i 2700.
L'azienda è in netta crescita.[51]

Dopo il 1986 la compagine azionaria non subisce particolari modifiche fino al
1995. Quell'anno la RCS Editori incappa in un cattivo affare: l'acquisto per
fusione della Fabbri Editori. La Fabbri si rivela, dopo un controllo dei
conti, un'azienda decotta. Il capitale della Rizzoli scende a zero. Di
conseguenza i soci minori escono dal capitale sociale e il gruppo passa sotto
il controllo completo di Gemina.

Fonte: _L'impero di Romiti_.

Il 28 aprile 1997 Gemina, che attraversa un momento difficile, scorpora le
partecipazioni industriali (tra cui la RCS Editori) e le conferisce in una
nuova società, denominata «H.d.P.» (Holding di Partecipazioni Industriali).
H.d.P. detiene il 100% delle azioni di RCS nonché la maggioranza di GFT NET
(moda e abbigliamento) e dell'azienda di abbigliamento e calzature sportive
Fila. Viene stipulato un nuovo patto di sindacato di blocco e consultazione,
che sostituisce quello in essere dal 1984. Siglato tra 13 dei maggiori
azionisti, il patto di sindacato è regolato da norme molto complesse. Per
esempio, si dispone che eventuali nuovi azionisti debbano fare richiesta al
patto ed essere accettati; dopo 2-3 anni di "anticamera" se la risposta è
positiva si viene invitati ad entrare nel patto di sindacato. Il patto
parasociale prevede inoltre che le delibere vadano prese «con il voto
favorevole della maggioranza assoluta dei membri in carica», qualunque sia la
percentuale di azioni dagli stessi rappresentata[53]. Ciò significa che i
partecipanti al sindacato devono mettersi d'accordo ogniqualvolta si prende
una decisione. All'interno del patto non deve emergere un dominatore.  
Nel 1998 sale alla guida della casa editrice Cesare Romiti (maggiore azionista
di Gemina), proveniente dalla Fiat[54].

Dopo una prima fase di gestione come holding diversificata, H.d.P. ha
concentrato le proprie risorse nei soli settori dell'editoria e della
comunicazione. Dismesse le società GFT NET e Fila, H.d.P. ha posto in essere,
con effetto dal 20 maggio 2002, un piano di integrazione delle proprie
attività con quelle di RCS. Il nuovo marchio **RCS MediaGroup** nasce il 10
giugno 2002. Il gruppo ottiene la quotazione in Borsa[55].

Nel 2004, in occasione del rinnovo triennale del patto, la Fiat scende
nell'azionariato diventando il secondo azionista dopo Mediobanca. L'istituto
bancario rileva il pacchetto di Gemina, pari al 2,25%, salendo all'11,61% come
partecipazione complessiva e superando così il 10,3 della Fiat. Cesare Romiti
lascia la presidenza a Piergaetano Marchetti; viene nominato amministratore
delegato Vittorio Colao. Nell'estate del 2005 l'immobiliarista Stefano Ricucci
si rende protagonista di un tentativo di scalata alla maggioranza del gruppo,
arrivando a possedere circa il 20 per cento delle azioni. La scalata fallisce
quando Ricucci viene coinvolto nell'inchiesta giudiziaria soprannominata
_Bancopoli_.

Nell'estate del 2006 l'AD Vittorio Colao rassegna le dimissioni, fortemente
contrario al piano di acquisizione del gruppo spagnolo Recoletos. Il 12
settembre 2006 viene sostituito da Antonello Perricone. L'acquisto di
Recoletos viene perfezionato nell'aprile 2007 attraverso la controllata
Unedisa. L'operazione comporta un investimento complessivo di 1,1 miliardi di
euro. L'anno seguente la Consob punisce RCS con una sanzione da 200.000 euro
per la mancata trasparenza nella conduzione dell'affare[56][57].

Il 18 gennaio 2008 il gruppo Unicredit esce dal patto cedendo - all'interno
del patto stesso - il 2,02% posseduto da Capitalia Partecipazioni S.p.a. Alla
data del 26 gennaio 2008, il patto di sindacato controlla il 63,527% del
capitale ordinario di RCS MediaGroup[58]. In quell'anno si decide la chiusura
della rivista _Newton_. È la prima di una serie di chiusure che riguarderanno
altre riviste del gruppo.

Nel 2012 Diego Della Valle esce dal patto dopo 10 anni di permanenza,
mantenendo comunque le proprie quote. Viene scelto un nuovo amministratore
delegato, Pietro Scott Jovane[59]. In carica dal 2 luglio, deve predisporre un
nuovo piano industriale per ridurre i debiti del gruppo. A tale data RCS era
ancora il primo gruppo editoriale italiano per fatturato, se si calcolano
tutti i rami d'azienda (quotidiani, periodici, libri, TV, radio, pubblicità,
Internet, ecc.). Ma il confronto con i concorrenti era reso complesso dal
fatto che questi ultimi non coprivano la totalità dei settori a cui era
interessata RCS (Arnoldo Mondadori Editore ad esempio non aveva quotidiani e
il Gruppo editoriale L'Espresso non editava libri).

Nel 2013 la società si trova costretta a varare un aumento di capitale per
fare fronte ai debiti; si decide per un aumento di capitale fino a 600 milioni
di euro. Viene varato un piano di esuberi che coinvolge anche il principale
quotidiano del gruppo, il «Corriere della Sera». I redattori del giornale
pubblicano una contro-inchiesta dalla quale emerge che la causa principale
dell'indebitamento è stata l'acquisto, effettuato nel 2007, dell'editrice
spagnola Recoletos. La società fu rilevata al 100%, quando bastava il 51% per
acquisirne il controllo. A parere del Comitato di redazione del Corriere, il
debito di 880 milioni che pesa sul bilancio RCS deriva soprattutto dal
miliardo speso per acquisire la società spagnola.[57][60][61]

Alla data dell'11 luglio 2013, dopo la chiusura dell'asta dell'inoptato[62],
il capitale di RCS era suddiviso presuntivamente nelle seguenti quote:[63]

A quella data il patto di sindacato controlla il 60,544% del capitale
ordinario. Con una comunicazione pubblicata il 31 ottobre 2013 i componenti
del patto di sindacato hanno convenuto che il Patto non venisse ulteriormente
rinnovato e che esso cessasse anticipatamente a far data dal 30 ottobre 2013.

A partire dal 2015 il gruppo avvia un piano di dismissioni delle attività non
direttamente legate alla pubblicistica. In settembre viene ceduta la quota di
partecipazione del 44,45% nel Gruppo Finelco, proprietario delle emittenti
radiofoniche «Radio 105», «Radio Monte Carlo», «Virgin Radio Italia» e «Virgin
Radio TV»[67]. In ottobre Pietro Scott Jovane lascia[68] la carica di
amministratore delegato a Laura Cioli[69].

Nel mese di aprile 2016, intervenute le necessarie autorizzazioni delle
competenti autorità regolatorie, è stata perfezionata la cessione ad Arnoldo
Mondadori editore dell'intera partecipazione detenuta in Rcs Libri (la
transazione era stata stipulata il 5 ottobre 2015).

Sempre nel 2016 il gruppo Fiat Chrysler Automobiles (FCA) decide il disimpegno
da RCS. Il 15 aprile l'assemblea dei soci di FCA approva la scissione
finalizzata alla distribuzione ai propri azionisti delle azioni di Rcs
detenute dal gruppo[70]. La scissione diventa efficace il primo maggio[71],
l'azzeramento delle azioni è terminato il 9 giugno[72].

Nel maggio 2016 Cairo Communication, società per azioni presieduta da Urbano
Cairo attiva nel settore editoriale, lancia un'offerta pubblica di scambio e
acquisto (OPAS) delle azioni RCS. Il 15 luglio Cairo vince con il 48,8% contro
la cordata concorrente ( _International Media Holding_ , guidata da Andrea
Bonomi, che si ferma al 37,7%)[73]. Il 3 agosto 2016 Cairo assume le cariche
di presidente e amministratore delegato di RCS MediaGroup[74].

Nel novembre 2018 Rcs decide di ricorrere ad un arbitrato a Milano per
chiedere l'annullamento della vendita al fondo americano Blackstone Group,
avvenuta alla fine del 2013 per 120 milioni di euro, del palazzo storico del
_Corriere della Sera_ , a Milano. La tesi è che la vendita degli immobili di
via Solferino, via san Marco e via Balzan (considerata da molti una svendita
tenendo anche conto che il canone d'affitto applicato da Blackstone è di circa
10,3 milioni) è avvenuta in un periodo di difficoltà finanziarie di Rcs[75] e
quindi da considerarsi nulla in base alla normativa italiana sull'usura.[76]
L'iniziativa congela di fatto la vendita degli immobili da parte di Blackstone
al gruppo assicurativo Allianz disposto ad acquistarli per il doppio. E dal
momento che Allianz si rifiuta di perfezionare la trattativa fino a quando la
vertenza non sarà risolta, a sua volta Blackstone cita Rcs davanti a una Corte
di New York chiedendo i danni.[77]

Nel 2019 il Consiglio d'amministrazione propone ai soci la distribuzione di
una cedola unitaria di 0,06 euro: è prima volta in dieci anni.[78]

_Dalla fondazione_

_Dopo i Rizzoli_

_RCS MediaGroup_

Oggi la sede del gruppo è in via Angelo Rizzoli 8 ( _corporate_ , periodici,
pubblicità, digitale), a cui si aggiunge la sede di via Solferino 28/via San
Marco 21 (quotidiani). La Rizzoli fu presente sul territorio nazionale con
varie librerie distribuite nelle maggiori città; furono cedute al gruppo
Feltrinelli perché considerate non più strategiche negli anni novanta[80].

La "storica" libreria Rizzoli nella Galleria Vittorio Emanuele II a due passi
dal Duomo di Milano, che resta ancora oggi un punto di ritrovo dell'ambiente
culturale meneghino, è stata ceduta nel 2016 al Gruppo Mondadori insieme al
settore libri. Anche la "storica" libreria Rizzoli a New York, che è stata
riaperta il 27 luglio 2015,[81] è stata ceduta nel 2016 al Gruppo Mondadori.

Aggiornato al gennaio 2014:

L'intero ramo libri è stato ceduto al Gruppo Mondadori il 5 ottobre 2015
(tranne il marchio Adelphi). La vendita si è perfezionata nel mese di aprile
2016[83][84] e RCS Libri è stata ridenominata Rizzoli Libri. Con questa
operazione, la Mondadori è diventata la prima casa editrice italiana per
fatturato. L'Autorità garante della concorrenza e del mercato (AGCOM) ha
avviato un'istruttoria che si è conclusa nel marzo 2016 imponendo alla
Mondadori la cessione di Bompiani e della quota posseduta in Marsilio.

Nel 2018 Urbano Cairo lancia una nuova casa editrice: «Solferino»[85].

RCS MediaGroup è significativamente presente in particolare in Spagna, dove
controlla il gruppo spagnolo Unidad Editorial (editore dei quotidiani El
Mundo, Marca e Expansión e di numerosi periodici, tra cui Telva e Actualidad
Económica e ha controllato il gruppo editoriale francese Flammarion, poi
ceduto a Gallimard[86]). Negli Stati Uniti ha controllato Rizzoli Publications
e Universe Publishing. Ad inizio 2007 RCS ha acquisito - tramite Unidad
Editorial - il controllo di Recoletos, uno dei più importanti editori spagnoli
per 1,1 miliardi di euro.

L'azionariato comunicato alla Consob (al maggio 2018) è il seguente[87]:

Nel maggio 2016 l'imprenditore ed editore Urbano Cairo, presidente di Cairo
Communication, ha lanciato un'OPAS sulle azioni RCS MediaGroup. Poco tempo
dopo il finanziere Andrea Bonomi ha promosso un'OPA concorrente attraverso la
cordata _International Media Holding_ , formata da quattro soci storici del
gruppo (Diego Della Valle, Pirelli, UnipolSai e MedioBanca). Il 15 luglio è
risultata vincente l'offerta di Cairo, che ha raccolto il 48,8%, mentre la
cordata concorrente IMH si è fermata al 37,7%[88]. Sono stati portati in
adesione all'offerta 254.785.320 titoli, rappresentativi del 48,82% del
capitale sociale e delle azioni ordinarie RCS oggetto dell'Offerta. Il
controvalore complessivo è stato pari a 45.861.357 azioni Cairo Communication
e 63.696.330 euro da versarsi in contanti[89]. Dopo oltre 30 anni la casa
editrice è tornata sotto il controllo di un unico azionista di riferimento.
Pochi giorni dopo Cairo Communication ha raggiunto la soglia del 59,69% del
capitale sociale tramite la consegna delle azioni precedentemente date all'OPA
perdente[90].

Composizione[92][93]:

Il gruppo RCS MediaGroup S.p.A. ha registrato nel 2016 ricavi consolidati per
968,3 milioni di euro, EBITDA pre oneri e proventi non ricorrenti pari a 100,5
milioni, EBITDA post oneri e proventi non ricorrenti pari a 89,9 milioni, EBIT
di 35 milioni di euro, risultato netto positivo per 3,5 milioni di euro e
indebitamento finanziario netto di 366,1 milioni di euro.  
Nel 2017 i ricavi sono diminuiti a 895,8 milioni di euro mentre l'utile netto
è stato di 71,1 milioni (il miglior risultato netto dal 2007),[94]. Gli altri
dati finanziari: Ebidta di 138,2 milioni ed Ebit di 95,6 milioni.[2]

A inizio maggio 2016 l'azione quotava 59 centesimi, circa la metà rispetto a
un anno prima. Il minimo storico (0,448 euro per azione) è stato segnato il 24
luglio 2012. Il 2 agosto 2005 (durante il tentativo di scalata di Ricucci) le
azioni raggiunsero il massimo storico di 6,68 euro per azione.

