**Pereto** ( _Pirìtu_ in dialetto marsicano[2]) è un comune italiano di 662
abitanti[1] della provincia dell'Aquila in Abruzzo. Fa parte del club dei
_Borghi autentici d'Italia_[3].

« _Pereto, la porta d'Abruzzo_»

Pereto è posto al confine della Marsica con il Lazio. Il centro abruzzese è
situato a quota 800 m s.l.m., alle falde del monte Fontecellese (1 632 m
s.l.m.) lungo la catena dei monti Carseolani. Il castello medievale situato
sulla parte superiore del borgo domina la sottostante piana del Cavaliere.

Dista circa 70 chilometri da Roma[5], 63 dall'Aquila[5] e 52 da Avezzano[5].

Reperti di epoche anteriori testimoniano con certezza lo stanziamento umano
continuativo nei suoi luoghi dall'epoca preistorica. In epoca preromana era
considerato da equi e marsi un importante punto strategico, geografico e di
passaggio. Le prime notizie documentate dell'antico centro della Marsica
risalgono con certezza all'anno 955 in cui Aligerno, abate di Montecassino
concesse a Rainaldo, conte dei Marsi la chiesa di San Silvestro in Perito o
Pireti, toponimi che nel medioevo indicavano il borgo contemporaneo.

Nel 1096 il castello di Pereto compare tra i beni donati all'abbazia di
Montecassino dalla contessa di Carsoli, Aldegrima del fu Pandolfo (principe di
Capua), vedova del conte marsicano Rainaldo, morto durante la prima
crociata[6]. Nel 1097, infatti, il castello è compreso nell'elenco dei
possedimenti confermati all'abate cassinese Oderisio da una bolla di Papa
Urbano II[6].

La nobile famiglia marsicana De Ponte (o Da Ponte[7]) è stata in possesso di
Pereto dal 1150 fino ai primi anni del 1400. Tra l'XI e il XV secolo fu
incluso per lunghi periodi tra le pertinenze dapprima dell'abbazia di Subiaco
poi di Montecassino ed infine dell'abbazia di Farfa.

Nel Basso Medioevo il borgo ha seguito le vicende storiche delle contee di
Albe e Tagliacozzo e della baronia di Carsoli. Dal 1405 in poi Pereto risultò
sotto il controllo politico-amministrativo della famiglia Orsini, a cui
seguirono a partire dal 1495 i Colonna che controllarono il territorio fino al
1806, anno in cui venne definitivamente abolito il sistema feudale[8].

A cominciare dal XV secolo il paese diede i natali ad importanti personalità
del mondo cattolico, come Antonio da Pereto, ministro generale O.F.M. dal 1405
al 1420, Ercole Antonio Vendetti, nobile del marchese di Priè, ambasciatore in
Roma sotto Clemente XI ed esponenti della potente famiglia Maccafani: Angelo,
vescovo dei Marsi e governatore di Todi, di Cesena e nel 1468 tesoriere della
Marca anconitana; e i vescovi dei Marsi, Francesco, Gabriele, Giacomo,
Giovanni Dionisio ed Angelo Maccafani, primo vescovo di Lanciano (1516-1529)
mentre Giorgio fu vescovo di Orte e Civita Castellana, dal 1498 al 1501 e di
Sarno dal 1501 al 1516[9][10].

Pochi anni dopo l'eversione feudale nel 1811 i centri limitrofi di Oricola e
Rocca di Botte vennero aggregati al comune centrale di Pereto[11] per
diventare comuni autonomi quasi un secolo dopo nel 1907[8][12].

Nella seconda metà dell'Ottocento il borgo fu al centro delle vicende legate
al brigantaggio che provocò rivolte e tumulti nella piana del Cavaliere e in
tutto il territorio del distretto di Avezzano prima e dopo l'Unità
d'Italia[13].

Il terremoto della Marsica del 1915 causò gravi danni al patrimonio
architettonico del borgo[14][15]. Alla fine del XIX secolo con l'apertura
della linea ferroviaria Roma-Sulmona e soprattutto nel secondo dopoguerra, in
linea con gli altri comuni montani del centro Italia, Pereto subì il fenomeno
dello spopolamento causato dall'emigrazione soprattutto verso le grandi città,
in particolare verso Roma[16].

Il primo stemma di Pereto risale al 1694 mentre tra il 1743 e il 1818 vennero
adottati altri due sigilli, il primo stemma riportava in basso la scritta
_UNIVERSITAS PERETI_. Il 18 giugno 2000 sono stati presentati il nuovo stemma
e il gonfalone[11][17][18].

_**Stemma**_ : "D'azzurro, al pero sradicato, d'argento, coi quattro rami
dello stesso decussati a due a due, i rami inferiori ridecussati con quelli
superiori, fogliato di 13, di verde e fruttato di 7, d'oro. Ornamenti
esteriori da Comune"[17].

_**Gonfalone**_ : "Drappo partito di verde e di bianco riccamente ornato e
frangiato d'argento, caricato dallo stemma sopra descritto e con l'iscrizione
Comune di Pereto centrata in oro. L'asta verticale è ricoperta di velluto dei
colori del drappo, bianco e verde, le bullette argentate sono poste a spirale.
Nella freccia è rappresentata una miniatura metallica dello stemma. La
cravatta è composta di nastri che riportano i colori nazionali"[17].

Sul versante sud orientale del borgo è stata impianta una pineta di diversi
ettari la cui vegetazione consiste in sempreverdi e pini neri. Nella parte
alta del borgo dipartono alcuni sentieri che raggiungono le limitrofe aree
montane dei monti Carseolani e di Morbano a Verrecchie. Sul versante opposto
sentieri e mulattiere attraversano la piana del Cavaliere[27].

Abitanti censiti[28]  

Il 23 di aprile si svolgono annualmente le feste patronali in onore di san
Giorgio, patrono del comune di Pereto[29].

Dal 1970 il 26 dicembre di ogni anno si tiene la rappresentazione del Presepe
vivente[30][31].

Nel 1973 alcune scene del film Milarepa della regista Liliana Cavani furono
girate sulle montagne a ridosso del paese, mentre alcune panoramiche del borgo
apparvero nel celebre film Ladyhawke, diretto nel 1985 da Richard Donner. Nel
1988 e nel 2005 il castello di Pereto fu una delle location dei film Delirio
di sangue (Blood Delirium), di Sergio Bergonzelli e L'anno mille, del regista
Diego Febbraro[32].

Pereto è collegata a Roma e all'Aquila tramite il casello di Carsoli-Oricola
dell'autostrada A24 ed a Pescara ed Avezzano percorrendo l'autostrada A25 in
direzione Roma. La strada provinciale III collega il paese a Rocca di Botte e
alle altre località della piana del Cavaliere.

Sul sito del Ministero dell'Interno sono disponibili i dati di tutte le
elezioni amministrative di Pereto dal 1985 ad oggi[36].

Alle porte del paese ci sono centri ippici e maneggi per la pratica
dell'equitazione, il trekking a cavallo e strutture per la pratica del calcio
a cinque, calciotto, tennis, pallavolo e beach volley[38][39].

Altri progetti

