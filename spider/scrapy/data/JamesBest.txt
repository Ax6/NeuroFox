**Jewel Franklin Guy** , noto come **James Best** (Powderly, 26 luglio 1926 –
Hickory, 6 aprile 2015[1]), è stato un attore statunitense.

In sei decenni di carriera televisiva ha recitato in diverse serie quali
_Bonanza_ , _Perry Mason_ , ma il ruolo che lo ha reso famoso è stato quello
dello sceriffo Rosco P. Coltrane nella serie televisiva _Hazzard_ della CBS.
Lavorò anche come acting coach, artista, docente universitario e musicista.

Nato come **Jewel Franklin Guy** a Powderly in Kentucky, nel 1929 a soli 3
anni l'attore rimase orfano di madre, che era sorella di Ike Everly, fondatore
degli The Everly Brothers[2]. Venne così mandato in un orfanotrofio e
successivamente fu adottato da Armen (1897-1984) ed Essa Best (1896-1988)[3],
i quali gli cambiarono il nome in "James K. Best" e lo portarono a vivere con
loro a Corydon, Indiana. Durante la Seconda Guerra Mondiale combatté come
artigliere per le United States Army Air Forces a bordo di un bombardiere
B-17.

Best cominciò la sua carriera di attore nel 1950 con un ruolo non accreditato
nel film _Appuntamento con la morte_. Tra i suoi ruoli principali si ricordano
quello di Jason Brown nel dramma storico _I sette ribelli_ (1955), incentrato
sulla figura dell'abolizionista John Brown e quello di Kit Caswell nel western
_Cole il fuorilegge_ (1958), basato sulla storia di Cole Younger, ex
confederato divenuto bandito. Sempre nel 1958 fu Private Ridges
nell'adattamento cinematografico de _Il nudo e il morto _di Norman Mailer. In
seguito impersonò il fuorilegge Billy John ne _L'albero della vendetta_
(1959), poi il dottor Ben Mizer nella commedia _3 sul divano_ (1966), il
pistolero Drew in _L'ora della furia_ (1968) con James Stewart ed Henry Fonda,
e ancora il trasformista Dewey Barksdale nel dramma _Ode to Billy Joe_ (1976).

Oltre alla carriera cinematografica, Best fece più di 280 apparizioni come
guest-star in numerose serie televisive. Nel 1954 fu il fuorilegge Dave
Ridley, opposto a Gloria Winters in un episodio di _Stories of the
Century_[4]. Sempre nel 1954 Best apparve nella serie in syndication _Annie
Oakley_ con Gail Davis e Brad Johnson. Recitò nell'episodio _White Carnatio_
della serie antologica di ispirazione religiosa _Crossroads_. Partecipò anche
ad un episodio di una delle prime sitcom della NBC, _The People's Choice_ con
Jackie Cooper e nella serie poliziesca _Richard Diamond _ con David Janssen.

Nel 1960 apparve in _Love on Credit_ , ottavo episodio della seconda stagione
della serie _June Allyson Show _della CBS, in cui recitò accanto a Carolyn
Jones. Recitò anche nell'episodio 23 della terza stagione di _Ai confini della
realtà_. Nel 1963 interpretò il coraggioso guardiacaccia del Wisconsin, Ernie
Swift, nell'episodio _Open Season_ di un'altra serie CBS, _G.E. True_ ,
diretto da Jack Webb: nella trama, Swift deve affrontare la rappresaglia della
criminalità organizzata dopo aver sanzionato il gangster Frank MacErlane
(David McLean) per pesca illegale.

Nel 1962 interpretò la parte di Art Fuller nell'episodio _Incident of El Toro_
della serie (CBS) _Gli uomini della prateria_ (con Clint Eastwood), alla quale
tornò nel 1963 per interpretare la parte di Willie Cain nell'episodio
_Incident at Spider Rock_. Fece due apparizioni da guest-star in altrettanti
episodi di _Perry Mason_ : nel 1963 interpretò il personaggio di Martin Potter
in _The Case of the Surplus Suitor_ e nel 1966 il petroliere imputato Allan
Winford in _The Case of the Unwelcome Well_.

Recitò inoltre in una lunghissima serie di altre produzioni televisive, tra
cui _Carovane verso il West_ (tre volte), _The Adventures of Kit Carson_ (due
volte come Henry Jordan) e soprattutto in serie western come _Frontiere_ (due
volte), _The Rebel_ , _Bonanza_ , _Sheriff of Cochise_ , _Pony Express_ ,
_Rescue 8_ , _Behind Closed Doors_ , _The Texan_ , _Gunsmoke_ , _Have Gun –
Will Travel_ , _The Barbara Stanwyck Show_ , _Tombstone Territory_ ,
_Whispering Smith_ , _Trackdown_ (con Robert Culp), _The Rifleman_ ,
_Carovana_ , _Ai confini della realtà_ ( _The Grave_ , _The Last Rites of Jeff
Myrtlebank_ e _Jess-Belle_ ), _Ricercato vivo o morto_ , _Overland Trail_ ,
_Bat Masterson_ , _Alfred Hitchcock presenta_ , _L'uomo e la sfida_ ,
_Combat!_ , _Il calabrone verde _( _Deadline For Death_ ), _Mod Squad, i
ragazzi di Greer_ , _Le spie_ (con Robert Culp e Bill Cosby), _Il fuggiasco_ e
_L'ispettore Tibbs_.

Dall'inizio della serie nel 1979 fino alla sua conclusione nel 1985, Best
impersonò lo sceriffo Rosco P. Coltrane nella serie televisiva della CBS
_Hazzard_ , interpretazione che rappresentò il maggior successo della sua
carriera. In seguito Best rivelò che per il personaggio caricaturale dello
sceriffo Coltrane si era ispirato al modo di parlare da lui comunemente usato
quando giocava con il figlio piccolo. Sul set, Best sviluppò un particolare
affiatamento con Sorrell Booke, interprete del personaggio di Boss Hogg, allo
stesso tempo il superiore ed il cognato di Rosco. I due attori divennero amici
stretti e, a quanto riportano le interviste rilasciate dai creatori della
serie, spesso improvvisavano le loro battute e sviluppavano i loro dialoghi in
presa diretta. Best restò molto legato fino alla morte anche all'attrice
Catherine Bach, interprete del personaggio di Daisy Duke, la quale, anche
molti anni dopo la fine dello show, continuava ad essere un'assidua
visitatrice del sito web dedicato ai dipinti di Best[5].

Nel 1991, cambiando registro rispetto alla comicità del personaggio di Rosco
Coltrane, Best interpretò un ruolo drammatico nell'episodio _Sweet, Sweet
Blues_ de _L'ispettore Tibbs_ , diretto da Vincent McEveety e scritto da
William James Royce: vinse il _Crystal Reel Award_ come migliore attore per il
ruolo di Nathan Bedford, uno sceriffo in pensione nonché assassino pentito,
coinvolto nella morte del nonno del giovane ufficiale di polizia di Sparta,
Wilson Sweet (Geoffrey Thorne).

In seguito Best si trasferì in Florida dove insegnò alla University of Central
Florida di Orlando. Ormai prossimo al pensionamento, Best avviò una propria
compagnia di produzione cinematografica (la Best Friend Films) e continuò a
recitare in piccoli ruoli saltuari. Si fece anche un nome come artista e, in
particolare, come pittore. Trascorse un certo periodo a Lake Murray, nella
Carolina del Sud, prima di trasferirsi definitivamente ad Hickory, nella
Carolina del Nord.

Per oltre venticinque anni Best svolse anche l'attività di _acting coach_ a
Los Angeles, vantando tra i suoi allievi anche figure di spicco di Hollywood.
Insegnò inoltre teatro alla University of Mississippi (Oxford) nei due anni
precedenti all'ingresso in _Hazzard_.

Nel 2009 completò la sua autobiografia, _Best In Hollywood: The Good, The Bad
and The Beautiful_. Il libro, pubblicato nello stesso anno da Bear Manor
Media, fu presentato alla _Mid Atlantic Nostalgia Convention_ di Aberdeen
(Maryland).

Il 9 novembre 2014 Best e Robert Fuller (con le rispettive mogli)
parteciparono al centesimo compleanno dell'attore e amico di lunga data Norman
Lloyd. Best disse: _«Ho avuto l'onore di essere diretto da Norman in un
episodio di Hitchcock dal titolo "The Jar". Ho lavorato con centinaia di
registi nella mia carriera e molto pochi di loro avevano le qualità di Norman.
Era assolutamente gentile, cortese e paziente con i suoi attori. È a tutti gli
effetti un gentiluomo nella vita privata ed io ho tratto un vero piacere anche
solo nell'essere in presenza di un uomo di cotanto talento. Sono anche
doppiamente onorato per poterlo considerare un amico. Siamo veramente
fortunati di avere tra noi un uomo come lui da così tanto tempo»_[6].

Dopo aver avuto un figlio, Gary, dal primo matrimonio, nel 1959 Best sposò la
sua seconda moglie, Jobee Ayers, da cui divorziò nel 1977 e dalla quale ebbe
due figlie, Janeen e Jojami. Sposò la sua terza (ed ultima) moglie, Dorothy
Collier, nel 1986.

Il 6 aprile 2015, dopo un lungo ricovero durato settimane, è scomparso a
Hickory, nella Carolina del Nord, all'età di 89 anni, a seguito del
complicarsi di una polmonite.[7]

Altri progetti

