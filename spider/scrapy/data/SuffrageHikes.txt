Le **Suffrage Hikes** ( _marce per il suffragio_ ) furono azioni dimostrative
condotte tra il 1912 e il 1914 da alcune suffragette statunitensi.[1] Rosalie
Gardiner Jones organizzò la prima marcia che, partita da Manhattan il 16
dicembre 1912, raggiunse Albany il 28 dicembre.[2] La seconda marcia coprì il
percorso da New York a Washington di 230 miglia (370 chilometri) in 17
giorni.[3]

Le maggiori partecipanti alle marce, e le sole che coprirono l'intera
distanza, furono la giornalista Emma Bugbee,[4] Ida Craft (soprannominata "il
Colonnello"),[5] Elisabeth Freeman,[6] e Rosalie Gardiner Jones, indicata come
"il Generale".[6]

La prima marcia avvenne tra Manhattan, lasciata il 16 dicembre 1912 alle 9:40
del mattino, e Albany, raggiunta il 28 dicembre, alle 4 del pomeriggio. Furono
percorse 170 miglia (273 chilometri) in tredici giorni, affrontando le
avversità atmosferiche, incluse pioggia e neve durante il percorso. Alla
partenza si era radunata una folla di 500 donne e vari giornalisti e furono in
200 a mettersi in cammino (sebbene furono poi meno di una decina a percorrere
l'intera marcia).[2][7]

Durante il percorso, le suffragette distribuirono volantini e tennero
discorsi.

Il 21 febbraio 1913 ebbe inizio una seconda marcia, che da New York avrebbe
raggiunto Washington percorrendo 230 miglia (370 chilometri) in 17 giorni.[3]
Partirono sedici "pellegrine per il suffragio" ( _suffrage pilgrims_ ), alcune
delle quali furono sostituite nel percorso. Il giornale della Woman Suffrage
Association dello stato di New York che seguì l'iniziativa, la descrisse così:

«no propaganda work undertaken by the State Association and Party has ever
achieved such publicity.»

«Nessuna azione azione di propaganda intrapresa dalla Associazione statale e
dal partito ha mai ottenuto una tale notorietà.»

Elizabeth Freeman compì la marcia indossando abiti gitani e guidando un
carretto giallo, trainato da un cavallo denominato _Suffragette_ ; la marcia
fu parzialmente filmata nel documentario _On to Washington_ (1913).[1]

La partenza avvenne dall'Hudson Terminal di New York, alle 9:00 del 12
febbraio 1913. Dopo aver attraversato Newark, Elizabeth e Rahway nel New
Jersey, fu raggiunto Metuchen nella notte, dopo aver percorso 28 miglia (45
chilometri)[8]

Le tappe successive toccarono New Brunswick[8], Princeton, Trenton e
Filadelfia. Baltimora fu raggiunta il 25 febbraio.[5][6] Il giorno seguente, a
Laurel, nel Maryland, furono raggiunte da un gruppo di suffragette
afroamericane ed insieme inviarono una bandiera e un messaggio al neo-eletto
presidente Woodrow Wilson, che avrebbe dovuto precedere il loro arrivo.[9]
Arrivarono a Washington il 1º marzo, con l'obiettivo di partecipare alla
manifestazione in favore del suffragio femminile del 3 marzo che disturbò
l'arrivo in città, in previsione della cerimonia d'insediamento come
presidente del giorno seguente, di Woodrow Wilson.[10][11][12]

Altri progetti

