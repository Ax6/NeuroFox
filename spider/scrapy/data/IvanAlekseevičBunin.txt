**Ivan Alekseevič Bunin** (IPA: [ɪˈvan ɐlʲɪˈksʲejɪvʲɪtɕ ˈbunʲɪn]) (in russo:
Ива́н Алексе́евич Бу́нин; Voronež, 22 ottobre 1870 – Parigi, 8 novembre 1953)
è stato uno scrittore e poeta russo; il primo russo vincitore del Premio Nobel
per la letteratura, nel 1933.

Nacque nella Russia meridionale da genitori appartenenti entrambi a famiglie
russe di nobile stirpe, che potevano vantare oltre che valorosi militari,
anche una poetessa, Anna Bunina (1774-1829) e il padre naturale del poeta
romantico Vasilij Andreevič Žukovskij (1783-1852).

Trascorse un'infanzia malinconica. Fino a undici anni fu educato nella tenuta
di campagna. Nel 1881 entrò al ginnasio distrettuale di Elec che abbandonerà
anzitempo a causa delle difficoltà finanziarie dei familiari. Fece ritorno
nella tenuta di famiglia di Ozerki, proseguendo gli studi sotto la direzione
del fratello maggiore Julij. Questi lo iniziò alla lettura dei classici della
letteratura russa: Puškin, Gogol', Lermontov. Di animo aristocratico, il poeta
non condivise però la stessa passione del fratello per le idee più radicali.
Aveva cominciato a comporre versi a diciassette anni: una rivista letteraria
di San Pietroburgo aveva pubblicato il suo primo poema.

In mancanza di mezzi di sussistenza, dopo una breve parentesi di lavoro
passato a Charkiv con il fratello, nel 1889 andò a lavorare come correttore di
bozze e quindi redattore e critico teatrale per il quotidiano _Orlovskij
vestnik_ ("Il messaggero di Orel"). Fu qui che conobbe Varvara Paščenko,
collaboratrice della redazione del giornale, con la quale ebbe una dolorosa
relazione, conclusasi con il matrimonio della giovane donna con un amico
comune, Arsenij Bibikov. Nel 1898 sposa Anna Cakni, figlia di un
rivoluzionario greco: da lei si separerà dopo appena due anni. Al 1900
appartiene la sua novella _Le mele Antonov_. All'amico poeta Maksim Gor'kij
dedica nel 1901 il poema _Listopad_ ("La caduta delle foglie"): per esso sarà
insignito del prestigioso Premio Puškin dell'Accademia russa delle scienze e,
nel 1909, dello status di membro onorario. Ai primi del Novecento entrò a far
parte del gruppo _Znanie_ ("La conoscenza") alla cui ideologia egli rimase in
buona sostanza estraneo.

Nel 1903 comincia una lunga serie di viaggi che lo porterà a Costantinopoli,
in Italia, Palestina, Egitto, Grecia, Algeria e Tunisia. Nel 1906 a Mosca
conosce Vera Muromceva, con la quale inizia una profonda relazione e che
sposerà a Parigi nel 1922. Del 1910 è il suo primo romanzo _Derevnja_ ("Il
villaggio"), nel quale un _microcosmo_ viene ritratto senza indulgere a nessun
idealismo; con impietoso realismo lo scrittore scava nell'animo del popolo
della Russia rurale: Mosca ne fu scossa fin dall'apparire del romanzo.

Ad esso fece seguito Valsecca (1911) con tema la decadenza dell'aristocrazia
terriera. Negli anni dal 1912 al 1914 trascorre i suoi inverni a Capri. Nel
1915 furono pubblicate le sue opere complete in sei volumi. A questi seguirà
_Il signore di San Francisco_ , che narra la morte di un ricco americano
sull'isola di Capri. Alle pagine di un diario ( _Giornate maledette_ ) sono
affidate le sue riflessioni sugli anni della Rivoluzione di Ottobre. Lascia
Mosca nel 1918 per trasferirsi nella Russia meridionale nel pieno della guerra
civile tra Bianchi e Rossi. A Odessa collabora con l'Armata Bianca, e quando
questa viene sconfitta dai bolscevichi, parte alla volta di Costantinopoli.

Da Costantinopoli nel 1919 emigra per la Francia (Parigi). La condizione di
esiliato segna profondamente la sua poetica successiva, che sarà sempre più
rivolta ad una Russia viva nei ricordi della sua nostalgia. A questo periodo
appartengono i romanzi _L'amore di Mitja_ (1925) e _La vita di Arsen'ev_
(1930) nei quali sono forti le tracce autobiografiche, avvolte da un
sentimento di profonda nostalgia. Quest'ultima fu tradotta dallo slavista
Ettore Lo Gatto (1966). Ne _L'affare dell'alfiere Elaghin_ , scritto nel 1925
nelle Alpi Marittime, ricostruisce un celebre delitto, quello dell'attrice
polacca Visnovska, per mano del suo innamorato. Il risultato è uno studio
psiocologico-letterario della passione amorosa.

Nel 1933 gli fu assegnato – per la prima volta ad uno scrittore di nazionalità
russa – il Premio Nobel per la letteratura.

Fu oppositore del nazismo e, durante l'occupazione, si fece carico di ospitare
un ebreo nella sua casa di Grasse. Al 1943 risale la pubblicazione del volume
di racconti _Tëmnye allei_ ("Viali oscuri").

Morì nel 1953 nel suo appartamento parigino per un infarto dopo che una
polmonite lo aveva debilitato già a partire da alcuni anni prima. È sepolto
nel Cimitero Russo di Sainte-Geneviève-des-Bois.

Bunin è stato anche traduttore di importanti autori: Henry Wadsworth
Longfellow, George Gordon Byron, Alfred Tennyson, e Alfred de Musset tra i
principali.

Negli anni cinquanta – dopo la sua morte e dopo il XX Congresso del PCUS – le
sue opere cominciarono ad essere pubblicate anche nell'URSS. Da allora anche
in patria è molto letto ed apprezzato.

Edizione Adelphi

Altri progetti

