L' **Archivio Generale delle Indie** , in spagnolo _Archivo General de Indias_
, è uno dei cinque archivi di Stato centrali spagnoli, ed in particolare
quello che contiene i documenti relativi all'Impero spagnolo nelle Americhe e
nelle Filippine. L'Archivio Generale delle Indie ha sede a Siviglia, presso
l'antico mercato, la _Casa Lonja de Mercaderes_ , in un palazzo progettato da
Juan de Herrera, un insolito esempio italo-spagnolo di architettura del
Rinascimento. L'edificio ed il relativo contesto sono stati inseriti nel 1987
tra i Patrimoni dell'umanità dell'UNESCO.

L'origine della struttura risale alla fondazione da parte di Filippo II di
Spagna della _Casa de Contratación_ , o _Casa Lonja_. Filippo commissionò la
costruzione nel 1572 a Juan de Herrera, l'architetto dell'Escorial. I mercanti
di Siviglia erano abituati ad utilizzare la cattedrale per svolgere il loro
commercio.

L'edificio comprende un grande patio centrale su due piani, con le finestre
montate in pannelli leggermente interrati tra pilastri piatti. L'edificio è
sormontato da una balaustra con obelischi rustici in ogni angolo. Non esistono
sculture decorative, solo alcune in pietra e stucco.

La costruzione dell'edificio iniziò nel 1584 per mano di Juan de Mijares, il
quale lavorò sui piani di Herrera, e venne aperto all'uso nel 1598, secondo
quanto riportato in un'iscrizione sulla facciata nord. I lavori di
completamento proseguirono per tutto il diciassettesimo secolo, diretti fino
al 1629 dall'arcivescovo Juan de Zumárraga ed infine completati da Falconete.

Nel 1785, per decreto di Carlo III, gli archivi del Consiglio delle Indie (
_Consejo de Indias_ ) vennero ospitati in questa sede, al fine di unificare
sotto un unico tetto tutti i documenti riguardanti l'impero spagnolo, che fino
a quel tempo erano dispersi in vari archivi, tra cui Simancas, Cadice e
Siviglia. La responsabilità del progetto venne assegnata a José de Gálvez y
Gallardo, Segretario delle Indie, che dipendeva dallo storico Juan Bautista
Muñoz per quanto riguarda l'esecuzione dei piani. Vi furono due principali
motivazioni per questo progetto; oltre allo scarso spazio disponibile presso
l' _Archivo General de Simancas_ (archivio centrale della Corona Spagnola) vi
fu la speranza, nello spirito dell'Illuminismo, che gli storici spagnoli
tenessero traccia della storia dell'impero spagnolo. Venne deciso che tutti i
documenti redatti dopo il 1760 avrebbero dovuto essere conservati qui.

Il primo dei documenti arrivò nell'ottobre 1785. Si resero necessarie alcune
ristrutturazioni della _Casa Lonja_ per sistemare il materiale, e quindi venne
aggiunta una grande scalinata di marmo secondo il progetto di Lucas Cintara
del 1787.

Gli archivi sono ricchi di materiale autografo dai tempi dei primi
Conquistadores alla fine del diciannovesimo secolo: vi si trova il diario di
bordo di Cristoforo Colombo, la bolla pontificia di demarcazione _Inter
Caetera_ emanata da Papa Alessandro VI che divise il mondo tra Spagna e
Portogallo, autografi di Ferdinando Magellano, Vasco Núñez de Balboa, Hernán
Cortés e Francisco Pizarro, ed anche la richiesta avanzata da Miguel de
Cervantes per ottenere un indirizzo di posta ufficiale, nonché mappe e piani
delle città coloniali delle Americhe, oltre ad archivi ordinari che
testimoniano il lavoro mese per mese di tutto l'apparato imperiale, recuperato
e studiato dagli storici spagnoli negli ultimi due secoli.

Attualmente l' _Archivo General de Indias_ ospita circa nove chilometri di
scaffali, 43.000 volumi e circa 80 milioni di pagine prodotte
dall'amministrazione coloniale:

La struttura è stata restaurata nel periodo 2002-2004, senza però interrompere
le sue funzioni di biblioteca di ricerca. Nel 2005 è stato avviato un
programma che cerca di digitalizzare gli oltre 15 milioni di pagine presenti.

Altri progetti

Coordinate: 37°23′02″N 5°59′29″W﻿ / ﻿37.383889°N 5.991389°W37.383889;
-5.991389

