**Ralf König** (Westönnen, 8 agosto 1960) è un fumettista e scrittore tedesco,
e uno dei più celebri autori di fumetti a tematica gay del mondo.

Dopo aver frequentato la scuola dell'obbligo, König svolse un apprendistato
come falegname.

Nel 1979 fece coming out come omosessuale e già nello stesso anno partecipò
alla prima grande manifestazione _Homolulu_ a Francoforte. Riprese quindi a
studiare per la maturità e dal 1981 al 1986 frequentò l'Accademia Statale di
Belle Arti di Düsseldorf, con particolare riguardo all'arte libera. In
parallelo prese a pubblicare fumetti dal 1979: la sua prima opera, dal titolo
_Schwul-Comix I_ ("Fumetti Gay I"), venne pubblicato a Berlino dalla casa
editrice Rosa Winkel (il cui nome allude al triangolo rosa).

Dopo aver vissuto a Soest, Dortmund e Berlino, König vive oggi a Colonia.

Ralf König è stato membro di gruppi omosessuali regionali ed è attualmente
membro della _Homosexuelle Selbsthilfe_ ("Autoaiuto omosessuale"),
un'associazione di assistenza e finanziamento. König sostiene attraverso le
sue opere l'emancipazione dei gay e la prevenzione contro l'AIDS ed è anche un
sostenitore dell' _Akademie Waldschlösschen_ ("Accademia Castelletto nel
Bosco", altra fondazione di assistenza agli omosessuali), alla quale fa
riferimento in diversi suoi fumetti.

Nelle sue opere König rappresenta in modo fedele e ironicamente dissacrante la
vita quotidiana dei gay in Germania così come altre tematiche omosessuali. Il
suo stile è quello dei cartoons.

Inizialmente limitatosi a brevi storie della durata di una o poche pagine, dal
1987 (anno di _Kondom des Grauens_ , _Il condom assassino_ ) si dedica anche a
interi libri di fumetti con storie più elaborate.

Le sue storie sono sempre scritte in modo umoristico, trattano però anche temi
seri quali il conflitto tra sesso godereccio e il timore di contrarre il virus
HIV. Frequentemente descrive la giornata tipica degli omosessuali, spesso
attingendo da esperienze personali. Molte delle sue storie contengono anche
descrizioni esplicite di pratiche omosessuali.

Nonostante i lavori di König non si occupino quasi mai di questioni politiche
o di critica sociale, il fatto che i suoi fumetti siano diffusi presso un
vasto pubblico eterosessuale contribuisce a far considerare l'omosessualità
sempre di più un fenomeno normale, con ciò influenzando il mutamento sociale.

Mentre all'inizio König aveva principalmente gay come lettori affezionati, il
fumetto _Der bewegte Mann_ ("Un uomo in bilico") gli valse l'apprezzamento del
pubblico eterosessuale, addirittura al di fuori della cerchia di lettori di
fumetti. Tuttavia nei suoi lavori si nota una certa dicotomia: da un lato ci
sono opere più esplicite (come _Kondom des Grauens_ , _Bullenklöten_ e
_Superparadise_ ), destinate maggiormente ad un pubblico gay, dall'altro ci
sono libri graficamente più castigati (che non mostrano ad esempio peni
eretti), come _Der bewegte Mann_ o _Wie die Karnickel_ ("Come conigli"), che
sono rivolti anche a lettori eterosessuali.

L'Ispettorato Federale per i media dannosi per i giovani ( _Bundesprüfstelle
für jugendgefährdende Medien_ ) ha respinto nel 1995 una richiesta di messa
all'Indice del fumetto _Bullenklöten_ ("Palle di toro") da parte dell'Ente
bavarese per la gioventù. Tuttavia, per ordine della procura di Meiningen
(1996), ebbe luogo in tutto il territorio federale un'operazione di indagine e
sequestro in oltre 1000 librerie, rivolta soprattutto contro il fumetto
_Kondom des Grauens_ , ma anche contro altri minori. Tuttavia nei confronti di
tali opere non venne sporta alcuna denuncia.

Molte opere di König sono state utilizzate come sceneggiature di film: _Kondom
des Grauens_ , _Der bewegte Mann_ , _Wie die Karnickel_ e _Lysistrata_. Di
queste ultime due opere è stata anche tratta una rappresentazione con pupazzi.

I fumetti di König sono stati tradotti in numerose lingue e l'autore è stato
insignito di parecchi premi e onorificenze, tra cui nel 1992 il Premio Max e
Moritz come miglior disegnatore di fumetti nel mondo tedesco. In Italia molte
delle opere di König sono pubblicate dalla rivista Linus e dall'editore Kappa
Edizioni.

Nota: diversi episodi dei fumetti di Koenig sono stati tradotti in Italia sul
mensile _Linus_.

Altri progetti

