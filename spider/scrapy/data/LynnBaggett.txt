**Lynn Baggett** , nata **Ruth Baggett** (Wichita Falls, 10 maggio 1923 –
Hollywood, 22 marzo 1960), è stata un'attrice statunitense.

Figlia di un uomo d'affari e di una stenografa,[1] fu scoperta a soli 17 anni
nel 1942 da Steven Baiano, famoso talent scout della Warner Brothers,[2] e
invitata a Hollywood per un provino grazie al quale firmò un contratto di tre
anni.[3]

Essendo ancora priva di esperienza, gli studios puntarono a promuovere Lynn (a
volte accreditata come Lynne) più per la sua avvenenza che per le sue doti di
attrice, sfruttando i titoli di reginetta di bellezza vinti in questo
periodo.[4] Le prime apparizioni si limitarono a ruoli non accreditati come
ballerina di fila, infermiera, cameriera, cantante o "ragazza facile" in film
sulla seconda guerra mondiale come _Arcipelago in fiamme_ di Howard Hawks
(1943), _Il pilota del Mississippi_ di Irving Rapper (1944) e _Ho baciato una
stella_ di Delmer Daves (1944).

Alla fine del 1945, durante un provino per il film _Lo straniero_ di Orson
Welles, incontrò il produttore Sam Spiegel con il quale iniziò una relazione
sentimentale.[4] Nel frattempo la carriera di Lynn stentava a decollare, anche
perché la Warner non fece granché per aumentare la sua notorietà a
Hollywood.[4] Dopo qualche altra sporadica apparizione non accreditata in film
quali _Rapsodia in blu_ di Irving Rapper e _Il romanzo di Mildred_ di Michael
Curtiz, alla fine del 1946 passò alla Universal ottenendo il primo ruolo di
una certa importanza in _Se ci sei batti due colpi_ al fianco di Gianni e
Pinotto.[1]

Il 10 aprile 1948 Lynn e Spiegel si sposarono a Las Vegas e le apparizioni
dell'attrice si fecero ancora più rare, limitate a sporadici ruoli secondari
in _Due ore ancora_ e _La leggenda dell'arciere di fuoco_ nel 1950 e _Luci
sull'asfalto_ nel 1951, il suo ultimo film.[4] Il matrimonio fu burrascoso,
segnato da tradimenti e continui litigi,[1] e nell'ottobre 1952 Spiegel chiese
il divorzio adducendo come motivazione le molte relazioni extraconiugali della
moglie, tra cui quelle con lo scrittore Irwin Shaw e il regista John
Huston.[4]

Il 7 luglio 1954, mentre tornava da un party organizzato dall'attore
britannico Arthur Treacher, Lynn Baggett, alla guida di un'auto prestatale
dall'attore George Tobias, andò a scontrarsi contro una station wagon in cui
si trovavano alcuni ragazzi di ritorno da un campo estivo. Quattro di loro
rimasero feriti e uno, Joel Watnick, di nove anni, rimase ucciso. Secondo il
racconto di un testimone, Lynn uscì dall'auto e, dopo aver realizzato
l'accaduto, vi risalì e se ne andò dal luogo dell'incidente. Fu arrestata due
giorni dopo e rilasciata su cauzione, pagata da Spiegel.[4]

L'attrice venne riconosciuta colpevole di omissione di soccorso ma prosciolta
dall'accusa di omicidio colposo, e condannata a 60 giorni di prigione e tre
anni di libertà vigilata[4]. Caduta in depressione e con la carriera ormai
irrimediabilmente compromessa, trascorse gli anni successivi tra tentativi di
suicidio, incidenti domestici, consumo di droghe e conseguenti problemi di
salute che la resero parzialmente paralizzata[4].

Il 23 marzo 1960 venne trovata morta per overdose da barbiturici da
un'infermiera, nel suo appartamento a Hollywood. Era stata dimessa solo sei
settimane prima da una clinica privata, dove era stata sottoposta a cure per
una neuropatia periferica[4].

È sepolta al Forest Lawn Memorial Park di Glendale in California.[5]

Nelle versioni in italiano dei suoi film, Lynn Baggett è stata doppiata da:

Altri progetti

