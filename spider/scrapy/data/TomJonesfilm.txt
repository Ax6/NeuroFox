_**Tom Jones**_ è un film del 1963 diretto da Tony Richardson.

Il soggetto è costituito dall'omonimo romanzo di Henry Fielding.

Nell'Inghilterra del 1700, il nobile Allworthy trova nel suo letto un neonato,
al quale viene dato il nome di Tom Jones. Il bambino cresce nella casa del
nobile assieme a Blifil, nipote di Allworthy. Divenuti adulti, Tom e Blifil
sviluppano una forte rivalità a causa della gelosia di Blifil per le
attenzioni che la bella e ricca Sophie Western rivolge a Tom. Anche la
famiglia di Sophie ostacola il matrimonio fra i due giovani. Tom è giovane,
spensierato, pieno di vivacità e fa letteralmente impazzire qualsiasi donna
gli stia intorno. Invidioso e scorretto, Blifil assieme a due suoi compagni
costringe Tom a lasciare la casa e andare a Londra in cerca di fortuna.

Una volta in viaggio, Tom viene coinvolto in numerose avventure: gli vengono
rubati tutti i suoi averi, incontra la sua presunta madre e la salva da un
aguzzino con un duello mortale. Intanto Sophie, dopo la cacciata di Tom, va
alla sua ricerca e per poco i due non si incontrano in una locanda a Londra.
Alla fine Tom viene catturato da due guardie ingaggiate da Blifil e viene
condannato a morte per impiccagione, ma Allworthy riceve una lettera che
spiega la vera storia di Tom e del suo passato, facendo capire chi fossero i
suoi veri genitori. Dopo questa rivelazione, gli inganni di Blifil vengono
finalmente smascherati e Tom, ottenuta la grazie tramite il Signor Allworthy,
viene liberato in tempo e alla fine si fidanza con Sophie, con la benedizione
del Signor Western.

Dopo l'insperato successo di alcune produzioni a basso costo ( _Sapore di
miele_ e _Gioventù, amore e rabbia_ ), al regista Tony Richardson, esponente
del "giovane cinema inglese", viene finalmente accordato un grosso
finanziamento (attraverso gli americani della United Artists) per realizzare
la versione picaresca del romanzo di Fielding. A sceneggiare il libro viene
chiamato il celebre commediografo John Osborne.

Nel 1999 il British Film Institute l'ha inserito al 51º posto della lista dei
migliori cento film britannici del XX secolo.[1]

