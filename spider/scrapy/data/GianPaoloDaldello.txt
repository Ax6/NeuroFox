**Gian Paolo Daldello** (Genova, 29 maggio 1969) è un paroliere e cantautore
italiano.

Figlio di Paola Orlandi e del discografico Gianni Daldello, e nipote di Nora
Orlandi, è famoso al grande pubblico per popolari canzoni e colonne sonore di
sigle televisive di cartoni animati e anime tra cui _Remì le sue avventure_ ,
_Tartarughe Ninja alla riscossa_ , e _Addio Giuseppina!_.

Inizia la sua carriera musicale nel 1977 con il coro di Arturo Zitelli per la
sigla del telefilm _Zorro_ , ma è con la sigla dell'anime _Remì le sue
avventure_ , incisa a soli dieci anni, che ottiene la prima visibilità.

Tra il 1988 e il 1991 incide alcune sigle per l'etichetta Five Record del
gruppo Fininvest, scritte da Vincenzo Draghi tra cui _A tutto gas_ , _Capitan
Dick_ , _Sceriffi delle stelle_ , _Tartarughe Ninja alla riscossa_ , _He-Man
e_ _Cuore_ (basato sull'omonimo libro di Edmondo De Amicis).

Interprete per diletto, si è occupato per la Panarecord e poi la EMI Music
Publishing della selezione delle colonne sonore di spot pubblicitari in
qualità di creative/licensing manager. Per Emi Music è stato responsabile New
Media occupandosi della distribuzione digitale ed ha insegnato per alcuni anni
a Milano _Economia della musica e diritti di sincronizzazione_ , presso
l'Università Cattolica del Sacro Cuore Master di primo livello. Si è laureato
in lingue e letterature straniere presso l'università IULM di Milano con una
tesi in filosofia estetica. Attualmente dopo un breve periodo come product
manager in area imaging si occupa di stampa fine art e fotografia,
conservazione ed archiviazione delle immagini.

