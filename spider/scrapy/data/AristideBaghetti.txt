**Aristide Baghetti** (Civitavecchia, 25 febbraio 1874 – Milano, 21 marzo
1955) è stato un attore italiano di teatro e cinema.

Attore, si diploma in ragioneria e trova lavoro presso le Poste e Telegrafi.
Appassionato di recitazione sale sul palcoscenico giovanissimo e - dopo il
tirocinio in diverse compagnie filodrammatiche \- entra a far parte, in
qualità di generico, di formazioni di primaria importanza ad iniziare dal 1898
con la _Baccani_ -Brignone- _Campioni_ , poi dal 1900 con la _Mauri_ al Teatro
Manzoni di Roma e quindi con la Paladini-Iggius. Passa poi con la Reinach-
_Pieri_ e quindi con la Tovagliari-Carloni Talli-Pezzinga. Nel 1907 è accanto
a Teresa Mariani e diretto da Vittorio Zampieri, poi da Oreste Calabresi che
può senz'altro definirsi il suo maestro.

Nel 1912 recita con la Reiter-Carini. Nel 1915, al ritiro dalle scene della
Reiter, compie il salto di qualità che consacrerà la sua carriera: Ermete
Novelli lo volle nella sua compagnia (la famosisima Fert) dove reciterà
accanto alla grandissima Lyda Borelli.

Nel 1917 ha per la prima volta il nome in ditta con la Carini-Gentilli-
Dondini-Baghetti allo Stabile di Genova. Nel 1919 inizia la sua attività di
capocomico \- con l'eccezione del 1921, anno in cui entra nella Almirante-
Pescatori-Migliari, compagnia nella quale entra anche Dora Menichelli \-
accanto a Giuseppe Sichel, Ermengilda Zucchini Majone e Giannina Chiantoni
prima e Ermanno Liberati, Anna Magnani e Amedeo Fuggetta poi, formando una
compagnia specializzata nella pochade francese che Baghetti conduce fino al
1933 con alterna fortuna. In seguito lavora con Antonio Gandusio e Cele Abba
(1934), Febo Mari (1937), Elsa Merlini e Sandro Ruffini (1939), quindi ancora
la Merlini con Renato Cialente. Tra le sue migliori interpretazioni ricordiamo
_Madame Sans-Gêne_ di Victorien Sardou, _Piccolo caffè_ di Tristan Bernard,
_L'asino di Buridano_ di Robert de Flers e Gaston de Caillavet, _Così è (se vi
pare)_ di Luigi Pirandello.

Prosegue la sua attività teatrale sino alla guerra per tornare sui
palcoscenici dopo il conflitto prima a Palermo con _Zazà_ , di Pierre-
Francisque Berton e Charles Simon accanto a Isa Miranda l'11 aprile 1945, poi
a Firenze al Giardino di Boboli il 21 giugno 1949 in _Troilo e Cressidra_ , di
William Shakespeare per la regia di Luchino Visconti, successivamente, nella
stagione 1950-51 entrando nello stabile del Teatro Ateneo di Roma. Nel 1953 si
fa apprezzare nel ruolo dell'usciere _Ferapont_ in Tre sorelle di Anton
Čechov. Continua a calcare le scene sino a poco prima che la morte lo colga,
infatti è ancora attivo quando viene rappresentata la prima de _Il giardino
dei ciliegi_ per la regia di Giorgio Strehler, al Piccolo Teatro di Milano il
13 gennaio 1955. Proprio nella città lombarda scomparirà due mesi dopo.

Attivo nel cinema sin dal 1916 quando venne diretto da Mario Caserini in
_L'ombra accanto a Vittorina Lepanto_ , trova la sua consacrazione sullo
schermo dal 1930 quando prende parte a _Resurrectio_ di Alessandro Blasetti.
Sarà presente, come caratterista di spicco in decine di film, l'ultimo dei
quali è _Il sole negli occhi_ di Antonio Pietrangeli, dove interpreta Il
professor Nicotera.

Era sposato con l'attrice Tullia Baghetti \- che assunse il suo cognome e gli
fu spesso accanto come nei film _La luce del mondo_ di Gennaro Righelli del
1935 e _Voglio vivere con Letizia_ di Camillo Mastrocinque del 1937 - era
inoltre padre dell'attore e doppiatore Gino Baghetti e di Claudia Baghetti che
fu moglie dell'attore Mario Ferrari.

