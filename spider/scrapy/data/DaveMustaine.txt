**David Scott Mustaine** (La Mesa, 13 settembre 1961) è un cantante,
chitarrista e produttore discografico statunitense, fondatore del gruppo
musicale thrash metal Megadeth.

Dal 1981 al 1983 è stato il chitarrista solista dei Metallica prima di essere
allontanato dal gruppo a causa di controversie con il frontman James Hetfield;
nello stesso anno fondò i Megadeth, di cui è tuttora frontman e unico
componente stabile.

Mustaine è nato in una famiglia agiata: il padre era un impiegato di banca
mentre la madre faceva la donna dei servizi; la sua infanzia fu, tuttavia,
molto triste e segnata dai continui trasferimenti per sfuggire al padre, che
dopo aver perso il lavoro si rifugiò nell'alcol. La madre ottenne il divorzio
quando Dave aveva solo sette anni e dopo qualche anno il padre morì; per poter
trovare sollievo alle sue sofferenze, Mustaine iniziò a dedicarsi alla musica,
tant'è che con i primi soldi comprò una chitarra: con questo strumento si
esercitava suonando con i dischi della sorella e in particolare quelli di Cat
Stevens, cantautore che tuttora ammira molto. Con il tempo i suoi gusti
musicali si avvicinarono progressivamente al rock, specialmente dopo aver
scoperto Alice Cooper (che lo stesso Mustaine, in un'intervista su VH1 a
Behind the Music 2001, definì il suo padrino); inoltre iniziò a coltivare
anche la passione per l'heavy metal ascoltando Motörhead, Black Sabbath, Iron
Maiden e AC/DC, per il punk, ascoltando i Sex Pistols, e per il rock
britannico, ascoltando Queen e Led Zeppelin.

Da adolescente, a causa della sua infanzia infelice che lo rese un ragazzo
difficile, frequentava i sobborghi poveri del Sud California dedicandosi allo
spaccio di droga: possedeva un carattere diffidente, aggressivo, irritabile e
soggetto a sbalzi di umore molto frequenti; aveva già sviluppato un grande
amore per l'alcool, che lo rendeva ancora più intrattabile, e intanto faceva
pratica con la chitarra, sviluppando velocemente la propria abilità. Agli
inizi degli anni ottanta formò il suo primo gruppo, i Panic, band che tuttavia
non ebbe lunga vita a causa di un istantaneo scioglimento dovuto alla morte in
un incidente automobilistico del batterista Mike Leftwych e del tecnico del
suono.

Nel 1981 il batterista dei Metallica, Lars Ulrich, mise un annuncio sul
quotidiano locale _The Recycler_ offrendo un posto da chitarrista solista nel
suo gruppo; Dave lo contattò e partecipò all'audizione, impressionando con la
sua bravura gli altri membri al punto che gli chiesero subito di entrare nel
gruppo senza nemmeno richiedere una demo o di suonare con loro.

Mustaine entrò quindi ufficialmente nei Metallica ma dopo circa due anni,
nell'aprile del 1983, fu cacciato dal gruppo per il suo abuso di droga e per
gli scontri avuti con i membri fondatori Ulrich e James Hetfield: addirittura
fu costretto a tornare in California da New York (dove la band si trovava per
alcuni concerti) da solo, senza alcun supporto economico, unicamente con la
sua chitarra e il suo bagaglio. Si dice che le tensioni fossero molto forti
specialmente tra Hetfield e Mustaine e in effetti entrambi hanno
successivamente affermato che non c'era mai stata intesa tra di loro.

In ogni caso si dice che sia proprio durante questo viaggio che Mustaine trovò
un volantino che recitava "L'arsenale di megadeath non può essere dismesso,
indipendentemente dalle conclusioni dei trattati di pace": da esso il
chitarrista trovò ispirazione per il nome di una canzone, "Megadeath", che
poi, storpiato in "Megadeth", sarebbe diventato il nome del suo gruppo.

«Dopo essere stato licenziato dai Metallica, tutto ciò che ricordo è che
volevo sangue. Il loro. Volevo essere più veloce e più pesante di loro.»

Mustaine ritornò a Los Angeles dopo la dipartita dai Metallica, fondò i Fallen
Angels (band che durò poco tempo) e poi i Megadeth.

Dopo la pubblicazione del primo album ( _Killing Is My Business... And
Business Is Good!_ ) Mustaine chiese alla Jackson Guitars di fargli una
chitarra personalizzata e la ditta gli fabbricò un modello King V con
ventiquattro tasti: dopo aver creato la chitarra per Mustaine la compagnia
cominciò una produzione di massa del modello King V, che il leader dei
Megadeth continuò ad utilizzarle fino ai primi anni duemila quando optò per le
chitarre ESP e successivamente le Dean. Nel 1988 Mustaine co-produsse l'album
_Refuge Denied_ per i Sanctuary.

Dopo un arresto per guida in stato di ebbrezza nel 1989, Mustaine entrò in un
programma per disintossicarsi da droga e alcool: lottò per avere un controllo
sulla sua dipendenza e a quanto si dice ebbe sedici o diciassette ricadute
durante il trattamento. Mustaine ammette le crisi durante la sua battaglia in
un'intervista ai Megadeth di Behind the Music.

Nel 1990 uscì _Rust In Peace_ , da molti considerato il capolavoro del gruppo,
che risulta anche essere l'album di esordio di Nick Menza e Marty Friedman nei
Megadeth; nel 1991 sposò Pamela Anne Casselberry, da cui ebbe un figlio l'anno
successivo, Justis.

La band continuò a pubblicare dischi di successo e Mustaine collaborò ad altri
diversi progetti, incluso gli MD.45 con Lee Ving dei Fear.

Nel gennaio del 2002, Mustaine, a causa di una lesione dovuta allo
schiacciamento del nervo radiale della mano sinistra e del braccio, dovette
smettere di suonare la chitarra. Nell'aprile di quell'anno i Megadeth furono
sciolti.

Mustaine si sottopose a diverse terapie per sistemare la sua lesione, e
cominciò ad esplorare altre aree dell'industria musicale, incluso la
produzione; riuscì comunque a riprendersi, e dopo un periodo, si dedicò al re-
missaggio e alla rimasterizzazione di tutti gli album dei Megadeth,
ripubblicati dalla Capitol Records.

Durante questo periodo Dave Mustaine si convertì anche al cristianesimo
seguendo la chiesa dei Cristiani Rinati (a cui appartiene anche George Walker
Bush). Diventando cristiano, Mustaine ha deciso di non voler più suonare in
festival in cui sono presenti gruppi satanisti. Ha obbligato i Dissection a
non presentarsi ad un festival in Israele e si è rifiutato di suonare con i
Rotting Christ.

Mustaine maturò anche posizioni politiche conservatrici. Queste posizioni
possono essere intuite da una sua affermazione dell'ottobre 2004: "Voterò per
Bush... Votare per Kerry sarebbe uno sbaglio. Rovinerebbe il nostro paese".[2]
Ad ogni modo, nello stesso articolo, dichiara anche che vota per il male
minore; e mostra di avere astio per tutti i politici in generale sulla
copertina di _The System Has Failed_.

Con una mossa che sorprese molti, Mustaine arruolò uno dei chitarristi dei
Megadeth degli anni ottanta, Chris Poland, prese Vinnie Colaiuta alla batteria
e Jimmy Lee Sloas al basso e pubblicò nel settembre del 2004 un nuovo album
dei Megadeth chiamato _The System Has Failed _. Ricevette ottime critiche e fu
ritenuto un ritorno al successo degli album dei Megadeth della fine degli anni
ottanta come _Peace Sells... But Who's Buying?_ e _Rust in Peace_. Le vendite,
comunque, furono deludenti, ben lontane da quelle degli esordi.

Mustaine era ancora determinato a suonare nuovamente in tour. Contattò i
precedenti membri dei Megadeth dimostratisi, a parte Marty Friedman, propensi
a partecipare. Tuttavia, forti contrasti fra lui e David Ellefson esplosero in
tribunale, allontanando definitivamente il bassista dai Megadeth. Cominciò
l'audizione e furono scelti James MacDonough (ex bassista degli Iced Earth) e
Glen Drover (ex chitarrista degli Eidolon). Nick Menza fu però scartato molto
rapidamente per motivi sconosciuti, a dire di Mustaine a causa dell'incapacità
di Nick Menza nel suonare il repertorio da lui stesso composto, e fu quindi
ingaggiato il fratello di Glen, Shawn Drover, per sostituirlo.

Il tour fu chiamato _Blackmail The Universe_. Fu un tour mondiale e buona
parte delle tappe fecero il tutto esaurito.

Nel 2007 uscì United Abominations, e durante il tour Glen Drover lasciò il
posto al talentuoso Chris Broderick, ex chitarrista di Nevermore e Jag Panzer.

Altri progetti

