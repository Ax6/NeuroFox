**Corvara** è un comune italiano di 236 abitanti[3] della provincia di Pescara
in Abruzzo. Fa parte della Comunità montana _Vestina_ ed è il comune meno
popoloso della provincia.

_Curtis_ di antichissima ed ignota fondazione, Corvara divenne Castello noto
come "La Corvara" nel 985, quando l'Abate Casauriense Adamo la ingrandì e la
fortificò, facendovi insediare gli abitanti delle ville limitrofe di Casole,
Letto e Nirano/Nerano[4]. Nel 1258 diede i natali all'antipapa Niccolò V.

Il paese nel 1933 fu colpito dal terremoto della Majella e a causa di alcuni
crolli e della mancanza di soccorsi adeguati, per la difficile accessibilità
al monte Aquileio, fu abbandonato. Stessa sorte toccò alla vicina
Pescosansonesco. Il nuovo abitato fu costruito più a valle. Il borgo vecchio
tuttavia è stato oggetto di restauro e rivalutazione artistica, incluso come
meta nel Parco Nazionale della Majella.

Il borgo vecchio conserva intatte molte case di pietra, dette “pagliare”,
perché usate anche come stalla per le bestie da soma. Interessante visitare le
rocce del monte Aquileio sopra cui sono costruite le abitazioni, e la chiesa
di Sant'Andrea Apostolo, di cui resta intatta la torre campanaria con cuspide,
e la parte dell'abside. Il borgo è attraversato da via Parrocchia, che sale
sino alla torre campanaria, e la via s'interrompe in un piccolo piazzale, dove
si trovava la storica sede municipale, oggi trasferita a valle in zona
Vicenne. Presso la facciata di una di queste case del borgo si conserva un
prezioso portale romanico del XII secolo, ricavato forse dall'antica chiesa di
Sant'Andrea, che mostra l'arco a tutto sesto con colonnine a capitelli
compositi, e lunetta originalmente affrescata. Gli edifici di maggiore
interesse sono:

Abitanti censiti[5]  

A Corvara è stato girato il film _Omicidio all'italiana_ di Maccio Capatonda,
dove il paese prende il nome di _Acitrullo_.[6]

Altri progetti

