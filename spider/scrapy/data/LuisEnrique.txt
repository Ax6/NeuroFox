**Luis Enrique Martínez García** , noto semplicemente come **Luis Enrique**
(Gijón, 8 maggio 1970), è un allenatore di calcio ed ex calciatore spagnolo,
di ruolo centrocampista.

Nella carriera con i club ha vinto tre campionati spagnoli, tre Coppe di
Spagna, due Supercoppe spagnole, una Coppa delle Coppe e una Supercoppa UEFA.
Con la selezione olimpica ha conquistato un'Olimpiade nel 1992.

Da allenatore del Barcellona ha vinto due campionati spagnoli, tre Coppe di
Spagna, una Supercoppa spagnola, una UEFA Champions League, una Supercoppa
UEFA e una Coppa del mondo per club FIFA. Nel 2015 è stato nominato miglior
allenatore dell'anno IFFHS e FIFA World Coach of the Year.

Comincia a giocare all'età di undici anni nelle giovanili dello Sporting
Gijón. In questa squadra debutta il 24 settembre 1989 in prima divisione nella
partita Sporting Gijón-Malaga (0-1). Nella stagione seguente contribuisce alla
qualificazione della squadra alla Coppa UEFA segnando 14 gol.

Nell'estate seguente il Real Madrid lo acquista per 250 milioni di pesetas[1]
(circa 3 miliardi di lire). Nella prima stagione nel Real Madrid viene
utilizzato come ala o interno destro.

Rimane al Real Madrid fino al 1996, quando Lorenzo Sanz decide di non
rinnovargli il contratto, consentendo a Luis Enrique di firmare per il
Barcellona. Nella prima stagione con il club blaugrana segna 17 gol; anche
nella stagione successiva, agli ordini dell'olandese Louis van Gaal, si
dimostra centrocampista con grande senso del gol: 18 nella Liga, 25
complessivi nella stagione. A Barcellona diviene capitano della squadra e
conquista coppe e campionati. Il 16 maggio del 2004 gioca la sua ultima
partita da professionista.

Il 18 giugno 2008 ha assunto ufficialmente la carica di allenatore del Futbol
Club Barcelona Atlètic (poi ridenominato _Barcellona B_ ), squadra delle
riserve del Barcellona, prendendo il posto di Josep Guardiola, suo ex compagno
di squadra, passato a dirigere la prima squadra. La squadra, militante nella
Segunda División B, al primo anno si piazza al quinto posto e al secondo anno
al secondo posto valido per la promozione in Segunda División. Alla sua terza
stagione sulla panchina della squadra B ottiene uno storico terzo posto
(miglior piazzamento di sempre per il club) valido per la partecipazione ai
play-off, a cui non prenderà parte non potendo la squadra militare nella
stessa serie del Barcellona. Il 31 maggio 2011, durante un'intervista
rilasciata alla TV ufficiale del club[2], annuncia che a fine stagione avrebbe
lasciato l'incarico di allenatore del Barcellona B ritenendo ormai chiuso il
suo ciclo.

Il 20 giugno 2011 diventa ufficialmente l'allenatore della squadra italiana
della Roma (secondo spagnolo ad allenare i giallorossi dopo Luis Miró)
firmando un contratto di due anni da 2,9 milioni di euro lordi per la stagione
2011-2012 e da 3,1 milioni di euro per la stagione 2012-2013. Nell'avventura
italiana lo seguono Iván de la Peña come assistente (che lascerà l'incarico il
12 agosto 2011[3]), Robert Moreno come allenatore in seconda, Antonio Llorente
come mental coach e Rafael Cabanellas come preparatore atletico[4]. Fa il suo
esordio ufficiale sulla panchina della Roma, il 18 agosto 2011, nella partita
d'andata valida per il terzo turno di Europa League contro lo Slovan
Bratislava, gara persa per 1 a 0[5]. Nella gara di ritorno, la Roma pareggia
uno a uno, sancendo l'uscita anticipata dalle competizioni europee[6]. In
campionato l'avventura con la Roma non è fortunata, la squadra si classifica
al 7º posto con 56 punti ottenuti e non riesce a qualificarsi per le coppe
europee, cosa che non accadeva dal 1997 per la squadra della Capitale. Il 10
maggio 2012, al termine di una seduta di allenamento, annuncia alla squadra
che lascerà la panchina della Roma subito dopo l'ultima giornata di
campionato[7][8], rinunciando ad un anno di stipendio e dopo essere stato
contestato dai tifosi che l'hanno chiamato anche " _il demental coach_ " e "
_lo stordito_ "[9]. Viene rimpiazzato dal boemo Zdeněk Zeman.

L'8 giugno 2013 firma un contratto biennale con il club spagnolo del Celta
Vigo, ritornando quindi in Spagna. Ad annunciarlo è la stessa società spagnola
attraverso il suo account ufficiale di Twitter[10]. Il 16 maggio 2014, dopo
aver conquistato il 9º posto e una salvezza tranquilla, annuncia la sua
decisione di lasciare la squadra.

Il 19 maggio 2014 viene nominato nuovo allenatore del Barcellona, club con il
quale firma un contratto biennale.[11][12] Il 17 maggio 2015, con la vittoria
per 1-0 sul campo dell'Atletico Madrid, il suo Barcellona vince con una
giornata di anticipo per la 23ª volta nella sua storia il titolo di Campione
di Spagna.[13] Il 30 maggio, battendo per 3-1 l'Athletic Club, vince la 27°
Coppa del Re del Barcellona.[14] Il 6 giugno vince la Champions League contro
la Juventus realizzando il _Triplete_ alla sua prima stagione con i
blaugrana.[15] Tre giorni dopo prolunga il contratto con il Barcellona fino al
2017.[16]

Nella stagione seguente perde la Supercoppa spagnola contro l'Athletic Bilbao
e in Champions viene eliminato ai quarti dall'Atlético Madrid ma vince
Supercoppa europea, Mondiale per club, campionato e Coppa del Re.

Nell'estate 2016 vince la Supercoppa contro il Siviglia.[17] Il 1º marzo 2017,
dopo la vittoria per 6-1 contro lo Sporting Gijón, annuncia l'addio al Barça a
fine stagione.[18] Dopo aver perso per 4-0 l'andata degli ottavi di Champions
in casa del Paris Saint Germain il 14 febbraio,[19] l'8 marzo ribalta il
risultato vincendo per 6-1 (con gol decisivo di Sergi Roberto al 95º minuto),
accedendo così ai quarti.[20][21] Qui trova alle urne la Juventus, ma viene
eliminato dalla Champions League.[22][23] Lascia la panchina blaugrana il 21
maggio 2017, in seguito alla vittoria per 4-2 contro l'Eibar e dopo aver visto
sfumare il titolo di campione di Spagna, andato al Real Madrid di Zinedine
Zidane.

Il 9 luglio 2018 viene nominato CT della Nazionale di calcio spagnola, a
seguito delle dimissioni dell'allenatore _ad interim_ Fernando Hierro,
dimessosi dopo il Mondiale 2018.[24][25] Partecipa alla prima edizione della
Nations League, dove le _Furie Rosse_ non riescono ad andare oltre il secondo
posto nel proprio girone.

Il 19 giugno 2019, meno di un anno dopo aver ottenuto l'incarico, si dimette
da allenatore della rappresentativa nazionale spagnola per gravi motivi
personali.[26] Il 29 agosto annuncia su Twitter la morte della figlia di 9
anni Xana, causata da un tumore alle ossa.[27][28]

Il bilancio totale alla guida della nazionale iberica è di 8 vittorie e 2
sconfitte in 10 partite.

_Statistiche aggiornate al 27 maggio 2017._ In **grassetto** le competizioni
vinte.

_Statistiche aggiornate al 10 giugno 2019._

Altri progetti

![Italia](//upload.wikimedia.org/wikipedia/commons/thumb/0/03/Flag_of_Italy.svg/15px-
Flag_of_Italy.svg.png) Ranieri (2016) ·
![Francia](//upload.wikimedia.org/wikipedia/commons/thumb/c/c3/Flag_of_France.svg/15px-
Flag_of_France.svg.png) Zidane (2017) ·
![Francia](//upload.wikimedia.org/wikipedia/commons/thumb/c/c3/Flag_of_France.svg/15px-
Flag_of_France.svg.png) Deschamps (2018)

