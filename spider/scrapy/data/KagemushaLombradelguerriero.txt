_**Kagemusha - L'ombra del guerriero**_ (影武者 _Kagemusha_?, lett. "Guerriero
ombra") è un film del 1980 diretto da Akira Kurosawa.

Ambientato nel Giappone del Cinquecento, il film si ispira alla figura del
daimyo Shingen Takeda e culmina con la battaglia di Nagashino del 1573. È la
storia di un ladruncolo che viene istruito per impersonare un signore della
guerra per dissuadere i daimyo nemici dall'attaccare il clan, vulnerabile dopo
la morte del signore.

Generalmente considerato un'ottima riproduzione del Giappone feudale, con le
sue guerre intestine, il film ha vinto la Palma d'oro del Festival di Cannes
1980 _ex aequo_ con _All That Jazz - Lo spettacolo comincia_ di Bob Fosse.[1]

A metà del XVI secolo il principe Takeda Shingen è uno dei tre signori della
guerra che si contendono la conquista della capitale imperiale Kyōto e la
possibilità di unificare il Giappone. L'esercito del suo clan è impegnato
nell'assedio del castello di Noda, i quali difensori sono allo stremo. Ogni
sera tuttavia, al crepuscolo, un soldato si esibisce in un'esecuzione di
flauto sugli spalti del castello e gli assedianti rimangono a ascoltarlo
ammirati. La notizia giunge alle orecchie di Shingen, che fa approntare un
palco per godersi l'esibizione ma un cecchino, notati i preparativi, ferisce
gravemente il nobile con un colpo di archibugio.

Il panico si diffonde tra gli assedianti. Shingen, certo della sua fine
imminente, lascia disposizione al figlio e ai baroni seguaci di celare per tre
anni la notizia della propria morte, onde evitare di demoralizzare le truppe.
La notizia tuttavia si diffonde, senza alcuna conferma, tra i capi degli
eserciti avversari, Ieyasu Tokugawa e Nobunaga Oda. Il barone Nobukado, il
fratello del defunto, convince i vassalli del clan Takeda ad utilizzare il
_kagemusha_ , il sosia. In precedenza, infatti, egli aveva sottratto alla pena
di morte un ladro, la cui sorprendente somiglianza con Shingen lo rendeva un
sosia perfetto da poter utilizzare in caso di pericolo personale.

L'uomo stenta a calarsi nel suo ruolo e ben presto sopravviene il suo istinto
di ladro. Durante la notte tenta di svaligiare una grossa giara nel palazzo,
scoprendo che al suo interno vi è nascosto il cadavere imbalsamato di Shingen.
I capi del clan, considerandolo inaffidabile, optano per rivelare la morte del
loro leader ma improvvisamente, il _kagemusha_ si scopre patriottico e accetta
il suo ruolo. La sua straordinaria somiglianza inganna i feudatari e le
concubine e, dopo qualche perplessità, anche il nipotino ed erede.

I nemici dei Takeda però non sono completamente convinti e decidono di forzare
la mano attaccando un castello di confine. Tra i Takeda, a mordere il freno è
soprattutto Katsuyori, figlio del defunto ma scavalcato dal nipote nella linea
ereditaria. Muovendosi da solo con il suo esercito assedia una fortezza
nemica, costringendo il clan a venire in suo soccorso. La presenza del sosia
di Shingen spaventa il nemico, che sgombera il campo. La battaglia ha luogo di
notte, nella confusione della scarsa visibilità, con proiettili vaganti che
abbattono i cavalleggeri accanto al capo, baroni che gridano ordini di
ritirata e contrattacco, reggimenti con divise di vividi colori che si
precipitano giù da colline di sabbia, cavalleria che si muove sullo sfondo del
riverbero di incendi.

Il _kagemusha_ riesce a mantenere la finzione per quasi tre anni, il tempo
stabilito dal defunto Shingen, ma un giorno si tradisce per un banale
incidente. Mentre gioca con il nipotino non resiste alla tentazione di montare
sul cavallo del defunto signore, che lo disarciona. Le concubine accorrono a
soccorrerlo e si accorgono che l'uomo non ha sulla schiena una cicatrice di
battaglia che lo rende riconoscibile. È la fine della messinscena. Il
_kagemusha_ riceve un premio in denaro e viene allontanato, e i feudatari
decidono che Katsuyori Takeda, il figlio del defunto, è l'unico in grado di
guidare il clan. Ma Katsuyori confida troppo nelle proprie possibilità e muove
con tutto l'esercito contro i nemici, i quali non aspettavano altro che una
prima mossa dei Takeda.

I baroni tentano inutilmente di dissuadere il nuovo signore, sapendo che
Ieyasu e Nobunaga hanno fortificato una posizione inespugnabile a Nagashino.
Ma Katsuyori lancia testardamente le sue forze in un assalto allo scoperto
contro uno spiegamento di fucilieri; i generali, pur vedendo la disparità di
forze, si sottomettono al sacrificio. Una dopo l'altra, due ondate di
cavalleria e una di fanteria si lanciano all'aperto contro le posizioni
fortificate, venendo sterminate prima ancora di entrare in contatto. È la fine
del clan Takeda. Il _kagemusha_ , che ha seguito l'esercito di nascosto fino a
Nagashino, cerca una morte inutile sul campo di battaglia, lasciandosi
uccidere dalle armi da fuoco.

Dopo l'esperienza della produzione sovietica di _Dersu Uzala - Il piccolo uomo
delle grandi pianure_ , girato in Siberia, Kurosawa vorrebbe portare sullo
schermo le _Memorie dal sottosuolo_ di Dostoevskij, ma abbandona il progetto
giudicato troppo impegnativo. Accarezzata, e rimandata, una trasposizione da
Shakespeare (il _Re Lear_ che diventerà il suo film successivo, _Ran_ ), il
regista si immerge nell'immaginario del XVI secolo, al tempo della
riunificazione nazionale del Giappone.[2] Già nel 1944, durante la guerra,
avrebbe voluto affrontare il soggetto, stimolato dalla possibilità di
ricostruire la battaglia di Shidaragahara (設楽原, attualmente Shinshiro), ma i
cavalli erano requisiti per le operazioni belliche; aveva quindi ripiegato sul
soggetto di _Gli uomini che mettono il piede sulla coda della tigre_ (1945).

Kurosawa dovette attendere quasi quattro anni per ottenere i finanziamenti
necessari a produrre il film.[3] I problemi con la Toho, storica casa di
produzione dei suoi film[3], erano iniziati ai tempi della realizzazione di
_Barbarossa_ (1965): i previsti 50 giorni di riprese erano lievitati fino a 2
anni, diventando la produzione giapponese più lunga fino ad allora e una delle
più costose.[4] La reputazione di Kurosawa ne uscì danneggiata: fu accusato di
essere «tirannico»[3] e di farsi beffe di programmi e finanziamenti.[3] Nel
1968 assieme ai registi giapponesi Masaki Kobayashi, Kon Ichikawa e Keisuke
Kinoshita creò una casa di produzione indipendente e realizzò _Dodes'ka-den_
(1970), che fu però un insuccesso commerciale e gli precluse la possibilità di
ottenere in patria l'appoggio per future produzioni.[3]

Sempre nel 1970 Kurosawa accettò di partecipare al film _Tora! Tora! Tora!_ ,
ma ne fu escluso a seguito di divergenze con la 20th Century Fox.[5] Fu a
questo punto che, nel dicembre 1971, Akira Kurosawa tentò il suicidio.[3]
Successivamente la Mosfil'm gli propose di girare un film in Unione Sovietica
e il risultato fu _Dersu Uzala_ (1975),[5] che vinse il premio Oscar per
miglior film straniero.[3] Nonostante ciò, pochi anni dopo la casa di
produzione da lui fondata fallì e la Toho, in declino, non manifestò
l'intenzione di finanziare un nuovo ambizioso progetto del regista.[3]
Kurosawa, perciò, in attesa di fondi, si dedicò alla progettazione del nuovo
film, scrivendo e dipingendo.[3]

Solo grazie all'appoggio dei registi statunitensi George Lucas e Francis Ford
Coppola, Kurosawa poté ottenere il sostegno della 20th Century Fox e della
Toho.[5] Entrambi erano profondi ammiratori del regista giapponese; in
particolare, Lucas si era ispirato a _La fortezza nascosta_ (1958) dello
stesso Kurosawa per il film _Guerre stellari_ (1977), che aveva avuto un
enorme successo e aveva consolidato la sua influenza sulla 20th Century Fox,
produttrice del film.[3] Lucas, perciò, assieme ad Alan Ladd, convinse la Fox
a cofinanziare _Kagemusha_ in cambio dei diritti di distribuzione
internazionale.[6] Al progetto si aggiunse anche Coppola e, dato il largo
supporto proveniente dall'estero, la Toho accettò di partecipare.[6] Il budget
finale fu di circa 6 milioni di dollari, dei quali 4,5 forniti dalla Toho e i
restanti dalla Fox.[7]

Le date di uscita internazionali nel corso del 1980 sono state:

Il doppiaggio fu diretto da Mario Maldesi.[8]

Il film rappresenta il maggiore successo commerciale di Kurosawa[9], e ha
vinto numerosi premi in Giappone e all'estero, dando inizio al decennio di
maggior successo in campo internazionale per Kurosawa, gli anni '80.[10] Al
Festival di Cannes 1980, _Kagemusha_ condivise la Palma d'Oro con _All That
Jazz - Lo spettacolo comincia_.[11] _Kagemusha_ è stato anche nominato per ben
due volte agli Academy Awards: Miglior scenografia (Yoshiro Muraki) e Miglior
film straniero).[12][13]

A Shidaragahara (1575), Takeda Katsuyori, figlio del defunto Shingen, lanciò
l'esercito in un insensato attacco frontale contro le posizioni fortificate di
Oda Nabunaga. Costui aveva rivoluzionato l'arte della guerra in Giappone
introducendo l'uso sistematico delle armi da fuoco: i suoi fucilieri a
Shidaragahara sterminarono non solo la fanteria e la cavalleria Takeda, ma
l'intero clan con tutti i vassalli.

La ricerca sul colore raggiunge in questo film effetti sorprendenti, grazie
soprattutto alle vivide uniformi militari e alle bandiere che ogni soldato
porta sulla schiena (rosso sangue, verde brillante, azzurro, giallo), colori
molto saturi sullo sfondo arido del paesaggio. La pellicola dà i risultati
migliori nelle scene di massa girate con la luce incidente, all'alba o al
tramonto, e soprattutto nella ricostruzione della battaglia notturna, durante
la quale dona al film il grandioso tono epico di un affresco medioevale.[2]

La scena finale della battaglia di Nagashino invece è risolta dal regista
attraverso lo sguardo del _kagemusha_ e di Katsuyori, che osserva a distanza:
si sentono i colpi d'arma da fuoco, le urla, si vedono i fucilieri, ma
soltanto dopo il terzo attacco suicida viene mostrato il campo di battaglia
con il tappeto di caduti, i feriti ricoperti di sangue, i cavalli agonizzanti.

Le sequenze che rimangono maggiormente impresse sono la battaglia notturna e
l'ecatombe conclusiva, che entrano di diritto a far parte dell'ideale
antologia delle battaglie cinematografiche. Per l'arditezza degli scorci, dei
volumi, delle prospettive e la potente scansione ritmica sono accostabili alla
_Battaglia di San Romano_ di Paolo Uccello.[20]

