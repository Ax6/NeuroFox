**Controcultura** è un termine usato in antropologia e in sociologia e si
riferisce a movimenti o gruppi di persone i cui valori e modelli culturali e
di comportamento sono molto differenti (e spesso opposti) da quelli del
paradigma dominante (a cui spesso ci si riferisce con il termine di matrice
anglofona _mainstream_ ) nella società.

La controcultura, potrebbe essere definita anche come un tentativo di andare
oltre la cultura dominante, attraverso l'analisi della _forma mentis_ che l'ha
prodotta. Chiunque fa controcultura, quando non si accontenta del sapere
istituzionalizzato e si prefigge una comprensione "altra" della vita e quindi
della società in cui abita.[ _senza fonte_ ]

Questo termine viene usato nella maggior parte dei casi per riferirsi ai
movimenti di contestazione giovanile scatenatisi in Nord America e in Europa
negli anni sessanta e anni settanta. In un senso più generale, le
controculture possono essere viste come l'espressione culturale di alcune
componenti minoritarie della società che esprimono un rifiuto più o meno
radicale alla visione del mondo e allo stile di vita comunemente condiviso. Il
termine è da non confondersi con subcultura.

Molti dei tipici modi di espressione delle controculture sono a tutt'oggi di
fatto stati assorbiti dalla società ed entrati nel costume, come nel caso del
cambiamento del rapporto tra uomo e donna, nei costumi sessuali, nell'uso di
sostanze psicotrope, nel pacifismo, nell'ecologismo, nell'arte, nella musica e
nello spettacolo. In molti casi, tuttavia, tale assorbimento ha anche prodotto
una sostanziale modificazione dell'idea di controcultura originaria,
mantenendo dunque una caratterizzazione ulteriormente minoritaria, oltre che
storicizzata, della stessa.

A fronte di tale mantenimento di individualità storica, in molti contesti si è
anche proposta una riedizione contemporanea, riveduta e aggiornata, di alcuni
di tali movimenti controculturali.

Altri progetti

