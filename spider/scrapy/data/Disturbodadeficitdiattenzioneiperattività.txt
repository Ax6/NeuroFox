Il **disturbo da deficit di attenzione/iperattività** , in inglese _attention
deficit hyperactivity disorder_ o **ADHD** , è un disturbo del neurosviluppo
caratterizzato da problematiche nel mantenere l'attenzione, eccessiva attività
e/o difficoltà nel controllare il proprio comportamento (impulsività) che non
appare adeguato all'età della persona[1][2][3][4]. I sintomi appaiono prima
dei 12 anni di età, durano almeno 6 mesi e causano problemi in almeno due
contesti (ad esempio a casa, a scuola, al lavoro, negli hobby ecc.)[5][6].
Sulla base dei criteri del manuale diagnostico DSM-5 si possono distinguere
tre manifestazioni di ADHD: ADHD con disattenzione predominante, ADHD con
iperattività/impulsività predominanti e ADHD combinato[7]. L'ADHD può quindi
presentarsi in tre forme distinte che spesso hanno caratteristiche anche molto
diverse tra loro. Ad esempio in chi presenta la variante con predominanza di
disattenzione che ha pochi sintomi, o nessuno, di iperattività, irrequietezza
e impulsività, l'ADHD potrebbe non notarsi. Ciononostante può essere
ugualmente compromettente[8]. È possibile che col passare degli anni la
diagnosi di ADHD evolva e passi da una manifestazione all'altra[9].

Almeno la metà delle persone con ADHD in età infantile e adolescenziale
continua a soffrirne in età adulta; il 2-5% degli adulti presenta tale
condizione[10][11]. I bambini che presentano un ADHD con caratteristiche di
iperattività tendono a mostrare sintomi meno marcati, ad esempio irrequietezza
interna, tensione, nervosismo, durante l’adolescenza e l’età adulta o a non
mostrare più questi sintomi continuando però spesso ad avere sintomi
inattentivi e/o di impulsività; questi sono i sintomi più significativi
dell'ADHD in età adulta[12].

Un altro sintomo rilevante dell'ADHD è la disregolazione della motivazione.
Tendenzialmente chi ha l'ADHD è motivato solo o soprattutto sulle attività di
suo interesse ma fatica, si annoia, procrastina per quanto riguarda tutto il
resto e per questo motivo cambia spesso attività, hobby e lavori. Queste
caratteristiche sono causate da disfunzioni neurobiologiche e non da fattori
psicologici[13].

L'ADHD porta ad un tasso più alto di abbandono scolastico e lavorativo
rispetto alla media; altre conseguenze di questo disturbo possono essere
disturbi ansioso-depressivi, disturbi oppositivo-provocatori, disturbi della
condotta, disturbi del sonno e del ritmo circadiano, divorzi più frequenti,
maggior rischio di incidenti stradali e dipendenze patologiche. In molti casi
le conseguenze sono causate direttamente dalla neurobiologia del disturbo, in
particolare negli squilibri sonno-veglia (ritmo circadiano) e nelle
dipendenze[14][15].

Per il trattamento dei sintomi dell'ADHD si sono rivelate efficaci terapie
comportamentali, interventi psicoterapeutici, cambiamenti dello stile di vita
e dell'alimentazione[16]. Nei casi in cui il disturbo comprometta
significativamente il funzionamento personale, sociale, scolastico o
lavorativo sono necessari anche dei trattamenti farmacologici specifici[17].

Nel corso degli anni l'ADHD ha cambiato vari nomi; da disturbo dell'attenzione
o disturbo da deficit di attenzione a disturbo ipercinetico, o disturbo
dell'attività e dell'attenzione fino a disturbo da deficit di
attenzione/iperattività. Questa condizione può portare a disregolazioni nelle
funzioni esecutive, nell'attenzione e nella memoria, nella motivazione e nello
sforzo mentale, nell'organizzazione, nella pianificazione, nella gestione del
tempo, nell'autocontrollo e nella gestione del proprio comportamento, nella
capacità di rimanere calmi, pazienti e spesso fermi o seduti. I sintomi
dell'ADHD sono spesso difficili da definire poiché non è sempre immediato
tracciare una linea netta che demarchi i livelli sintomatologici da quelli
normali e distinguere i sintomi da altre patologie mediche, neurologiche e
mentali[18]. Affinché possa essere diagnosticato l'ADHD occorre una
osservazione dei sintomi in due situazioni diverse per almeno sei mesi e, per
quanto riguarda gli adulti, si devono andare a ricercare i sintomi anche al di
sotto dei 12 anni di età al fine di valutare se determinati tratti del
disturbo siano diversi da quelli dei coetanei e se fossero presenti fin
dall'infanzia[19]. È necessario individuare un pattern persistente di
disattenzione e/o iperattività-impulsività che interferisce con il
funzionamento o lo sviluppo, come caratterizzato da (1) e/o (2):

1\. Disattenzione: Sei (o più) dei seguenti sintomi sono persistiti per almeno
6 mesi con un’intensità incompatibile con il livello di sviluppo e che ha un
impatto negativo diretto sulle attività sociali e scolastiche/lavorative;

2\. Iperattività e impulsività: Sei (o più) dei seguenti sintomi persistono
per almeno 6 mesi con un’intensità incompatibile con il livello di sviluppo e
che ha un impatto negativo diretto sulle attività sociali e
scolastiche/lavorative (Per gli adolescenti più grandi e per gli adulti - età
di 17 anni e oltre - sono richiesti almeno cinque sintomi);

I sintomi non sono soltanto una manifestazione di comportamento oppositivo,
sfida, ostilità o incapacità di comprendere i compiti o le istruzioni[20].

I sintomi possono permanere anche in età adulta per almeno la metà dei bambini
e adolescenti ai quali è stato diagnosticato l'ADHD[18].

Per quanto riguarda i problemi relazionali, i genitori, gli insegnanti, i
conoscenti e vari studi di tipo sociometrico concordano che le persone con
ADHD possono avere anche problemi nelle relazioni interpersonali.[21][22][23].

All'ADHD possono accompagnarsi altri disturbi come l'ansia o la depressione.
Tali elementi possono complicare notevolmente la diagnosi e il trattamento.
Studi accademici e ricerca in ambito pratico suggeriscono che la depressione
nell'ADHD sembra incrementarsi nei bambini parallelamente alla loro crescita,
con un più alto tasso di crescita nelle ragazze che nei ragazzi. Quando un
disturbo del tono dell'umore complica l'ADHD sarebbe più auspicabile trattare
prima il disturbo dell'umore anche se i genitori dei bambini che hanno ADHD
spesso desiderano che sia trattato prima l'ADHD, dato che la risposta al
trattamento è più veloce[24].

Disattenzione e comportamento iperattivo non sono gli unici problemi in chi ha
l’ADHD. L’ADHD esiste da solo, senza altra patologia, in circa un terzo delle
persone. Molte condizioni co-esistenti, richiedono altri tipi di trattamento e
dovrebbero essere diagnosticate separatamente invece di essere raggruppati
nella diagnosi di ADHD[25].

Alcune delle condizioni spesso associate sono:

Uno studio sul follow up di 8 anni effettuato su bambini con diagnosi di ADHD
(di tipo combinato) ha scoperto che essi presentavano notevoli difficoltà
durante l'adolescenza, indipendentemente dal trattamento o dalla mancanza di
esso[46]. Negli Stati Uniti, meno del 5 per cento degli individui con ADHD
riesce ad ottenere una laurea[47], rispetto al 28 per cento della popolazione
generale di età superiore ai 25 anni[48]. La percentuale di bambini che
soddisfano i criteri per l'ADHD scende di circa la metà nei tre anni
successivi alla diagnosi e questo si verifica indipendentemente dai
trattamenti utilizzati[49][50]. L'ADHD persiste in età adulta in almeno il 50%
dei casi[51]. Le persone colpite hanno una forte probabilità di cercare
meccanismi di adattamento.

La fisiopatologia dell'ADHD non è chiara, essendoci allo stato attuale un
certo numero di spiegazioni concorrenti[27]. È stato osservato che nei bambini
con ADHD vi è una generale riduzione di volume del cervello, con una
diminuzione proporzionalmente maggiore nel lato sinistro della corteccia
prefrontale[52]. Sembra che siano coinvolti nella condizione anche i percorsi
cerebrali che collegano la corteccia prefrontale e il corpo striato. Questo
suggerisce che la disattenzione, l'iperattività e l'impulsività possono
riflettere una disfunzione del lobo frontale con ulteriori regioni, come il
cervelletto, che possono essere implicate[52]. Altre strutture cerebrali
legate all'attenzione sono state trovate differenti tra le persone con e senza
ADHD[53][54].

In precedenza si pensava che l'elevato numero di trasportatori della dopamina
in soggetti con ADHD facesse parte della sua fisiopatologia, ma sembra che i
numeri elevati siano causati dall'adattamento all'esposizione a sostanze
stimolanti[55]. Persone con ADHD possono avere una bassa soglia di eccitazione
e compensare questo con maggiori stimoli, condizione che a sua volta provoca
la perdita di attenzione e aumenta il comportamento iperattivo. La ragione di
questo è dovuta alle anomalie nel modo in cui il sistema della dopamina
risponde alla stimolazione[56]. Vi possono essere inoltre anomalie nei
percorsi adrenergici, serotoninergici e colinergici o nicotinergici[15][57].

Una teoria suggerisce che i sintomi derivino da un deficit nelle funzioni
esecutive[58]. Per funzioni esecutive ci si riferisce a una serie di processi
mentali che sono necessari per regolamentare, controllare e gestire le
attività della vita quotidiana[58]. Alcuni di questi disturbi comprendono:
problemi con le capacità organizzative, problemi nell'organizzazione del
proprio tempo, eccessiva procrastinazione, problemi di concentrazione, nella
velocità di elaborazione, nella regolazione delle emozioni, nell'uso della
memoria di lavoro e deficit nella memoria a breve termine[58]. Gli individui
con ADHD presentano comunque una discreta memoria a lungo termine[58]. I
criteri per determinare un deficit funzionale sono soddisfatti nel 30-50% dei
bambini e adolescenti con disturbo da deficit di attenzione e
iperattività[59]. Uno studio ha dimostrato che l'80% dei soggetti con ADHD
presentava almeno un deficit in una funzione esecutiva, rispetto al 50% delle
persone che non mostravano la condizione[60]. Per via della maturazione del
cervello e delle crescenti esigenze di controllo esecutivo, i deficit
dell'ADHD possono non manifestarsi pienamente fino all'adolescenza o
all'inizio dell'età adulta[58].

Una specifica causa dell'ADHD non è ancora nota[61]. Ci sono tuttavia una
serie di fattori che possono contribuire a far nascere o fare esacerbare
l'ADHD. Fra questi ci sono fattori genetici e le condizioni sociali e fisiche
del soggetto.

Secondo la maggior parte dei ricercatori e sulla base degli studi degli ultimi
quarant'anni, il disturbo si ritiene abbia una causa genetica. Studi su
gemelli hanno evidenziato che l'ADHD ha un alto fattore ereditario (circa il
75% dei casi)[62][63]. Altri fattori sono legati alla morfologia cerebrale, a
fattori prenatali e perinatali o a fattori traumatici[64].

L'ADHD si presenta tipicamente nei bambini[65] (si stima che, nel mondo,
colpisca tra il 3% e il 5% dei bambini[66][67]) con una percentuale variabile
tra il 30 e il 50% di soggetti che continuano ad avere sintomi in età
adulta[68][69]. Si stima che il 4,7% di statunitensi adulti conviva con
l'ADHD[70].

Studi sui gemelli hanno mostrato che tra il 9% e il 20% dei casi di malattia
può essere attribuito a fattori ambientali[71]. I fattori ambientali includono
l'esposizione ad alcol e fumo durante la gravidanza e i primissimi anni di
vita[72]. La relazione tra tabacco e ADHD può essere trovata nel fatto che la
nicotina causa ipossia nel feto[73]. Complicanze durante la gravidanza e il
parto possono inoltre giocare un ruolo nell'ADHD[74]. Le infezioni (ad esempio
la varicella) prese durante la gravidanza, alla nascita o nei primi anni di
vita sono un fattore di rischio per l'ADHD[75][76].

L'Organizzazione Mondiale della Sanità afferma che la diagnosi di ADHD può
fare emergere disfunzioni all'interno della famiglia o nel sistema educativo o
anche patologie psicologiche in singoli individui[77]. Altri ricercatori
ritengono che i rapporti con chi si prende cura dei bambini abbiano un effetto
profondo sulle capacità di autoregolamentazione e di attenzione. Uno studio su
bambini in affidamento ha riscontrato che un numero elevato di loro mostrava
sintomi molto simili all'ADHD[78]. I ricercatori hanno inoltre riscontrato
elementi tipici dell'ADHD nei bambini che hanno sofferto violenze e abusi[62].

Si ritiene che il disturbo da deficit di attenzione/iperattività interessi
circa il 6-7% dei giovani al di sotto dei 18 anni di età, quando la diagnosi
viene fatta attraverso i criteri del DSM-IV[79]. Quando viene diagnosticata
attraverso i criteri formulati dall'ICD-10, la stima è tra l'1% e il 2%[80]. I
bambini del Nord America sembrano presentare un tasso della condizione più
alto rispetto ai loro coetanei dell'Africa e del Medio Oriente, tuttavia, si
ritiene che queste differenze siano attribuibili ai diversi metodi diagnostici
utilizzati nelle diverse aree del mondo, piuttosto che una differenza
reale[81]. Infatti, alcuni studi hanno evidenziato che se si usassero gli
stessi metodi diagnostici, i tassi sarebbero più o meno equiparabili tra i
diversi paesi[82]. La condizione viene diagnosticata circa tre volte più
spesso nei maschi rispetto che nelle femmine[83][84]. La differenza tra i
sessi può riflettere sia una differenza nella suscettibilità o che le femmine
con la sindrome abbiano una probabilità minore di avere una diagnosi rispetto
ai maschi[85].

Il numero di diagnosi e di trattamenti è in costante aumento dal 1970, sia nel
Regno Unito che negli Stati Uniti. Ciò probabilmente si spiega principalmente
a causa dei cambiamenti nel modo in cui viene diagnosticata la condizione[86]
e come sia più frequente il ricorso alla cura farmacologica, piuttosto che ad
un cambiamento nella frequenza di presentazione della condizione[80]. Si
ritiene che le modifiche ai criteri diagnostici introdotti nel 2013 con
l'uscita del DSM-5 aumentino la percentuale di diagnosi di disturbo da deficit
di attenzione/iperattività, soprattutto nella popolazione adulta[87].

La diagnosi di ADHD deve essere effettuata da un professionista della salute
mentale adeguatamente formato, in particolare neuropsichiatra infantile,
psichiatra e psicologo[90][91][92][93]. Al fine di escludere altre potenziali
cause possono essere svolti esami fisici, radiologici e test di
laboratorio[94]. Spesso la valutazione può rendere necessaria una
collaborazione con i genitori o con gli insegnanti[95] tramite un processo
diagnostico che spesso inizia proprio quando un insegnante solleva delle
preoccupazioni[96]. La condizione può essere vista come la presentazione
eccessiva di una o più comuni caratteristiche umane che si possono riscontrare
nella maggior parte delle persone[62]. La risposta o la mancanza di essa al
trattamento farmacologico non può confermare o escludere la diagnosi[95].
Anche gli studi di imaging biomedico del cervello non danno risultati coerenti
tra gli individui ed essi vengono utilizzati esclusivamente per la ricerca
scientifica e non per il raggiungimento di una diagnosi[97].

In Nord America, il Manuale diagnostico e statistico dei disturbi mentali
(DSM) è spesso usato come base per la diagnostica, mentre i paesi europei
solitamente utilizzano l'ICD-10. Si è osservato che la probabilità di
diagnosticare l'ADHD è da 3 a 4 volte maggiore se vengono utilizzati i criteri
del DSM-IV rispetto ai criteri ICD-10[84]. L'ADHD viene classificato come un
disturbo psichiatrico[15] del tipo del disordine dello sviluppo
neurologico[2]. Viene inoltre identificato come un disturbo da comportamento
dirompente con disturbo oppositivo provocatorio, disturbo della condotta e
disturbo antisociale di personalità[2]. Una diagnosi non implica un disturbo
neurologico[98]; tuttavia, nella pratica clinica, la diagnosi si basa anche su
diversi altri elementi che quelli contenuti nei manuali. Sono infatti tenuti
in considerazione l'ambiente in cui si muove il bambino, la scuola e altri
fattori sociali[99].

Si raccomanda di sottoporre a screening anche le condizioni ed esso associate,
come: ansia, depressione, disturbo oppositivo provocatorio e disturbo della
condotta, così come i disturbi di apprendimento e di linguaggio. Inoltre
devono anche essere considerati altri problemi medici come i disturbi dello
sviluppo neurologico, i tic e l'apnea del sonno[100].

La diagnosi convenzionale viene fatta da un professionista qualificato
(psicologo, psichiatra o neuropsichiatra infantile)[90][92][93][91] sulla base
di criteri standardizzati. Negli Stati Uniti questi criteri sono stabiliti
dall'Associazione Psichiatrica Americana (APA) per votazione durante i loro
congressi, poi trascritti nel Manuale diagnostico e statistico dei disturbi
mentali (DSM). Sulla base dei criteri DSM, esistono tre manifestazioni di
ADHD[7][101]:

Questa suddivisione si basa sulla presenza, a lungo termine (minimo 6 mesi),
di almeno sei dei nove sintomi di disattenzione, iperattività, impulsività; la
descrizione dell’età di esordio è stata modificata, dall'ultimo DSM-5 del
2013, da alcuni sintomi di iperattività-impulsività o di disattenzione che
causano menomazione presenti prima dei 7 anni di età a diversi sintomi di
disattenzione o di iperattività-impulsività presenti prima dei 12 anni[102].

Per essere considerati, tali sintomi devono comparire tra l'età di sei e di
dodici anni e devono manifestarsi in più di un ambiente (ad esempio, a casa, a
scuola o al lavoro)[7].

I segni devono essere suggestivi di un comportamento non adatto per un bambino
in relazione alla sua età[101][103] e non ci devono essere prove che essi
siano causati da problematiche sociali, scolastiche o lavorative.

La maggior parte dei bambini con ADHD presenta il tipo combinato. I bambini
con il sottotipo prevalentemente disattento sono meno propensi ad andare
d'accordo con gli altri bambini. Essi possono rimanere seduti tranquillamente
ma senza prestare attenzione con la conseguente probabilità di essere bambini
trascurati[7].

Nel DSM-5 (2013) la definizione di ADHD è stata aggiornata, modificando i
criteri diagnostici in base all’età del bambino: per confermare la diagnosi,
il bambino deve presentare i sintomi prima dei dodici anni, e non più prima
dei sette, come riportato nella precedente edizione. Inoltre sono state
apportate modifiche per descrivere più accuratamente le caratteristiche della
patologia in età adulta. Tale revisione si basa su circa dieci anni di
ricerche che hanno dimostrato come l’ADHD si possa protrarre in età adulta,
nonostante insorga principalmente durante l’infanzia[104].

Nella decima edizione della Classificazione ICD i segni di ADHD sono nominati
come "disturbi ipercinetici". Quando è presente un disturbo della condotta
(come definito dalla ICD-10)[105], la condizione è indicata come "disturbo
ipercinetico del comportamento". In caso contrario, il disturbo può essere
classificato come "disturbo delle attività e dell'attenzione", "altri disturbi
ipercinetici" o "disturbo ipercinetico non specificato". Quest'ultimo è
talvolta indicato come "sindrome ipercinetica"[105].

Gli adulti vengono diagnosticati come affetti da ADHD seguendo gli stessi
criteri utilizzati per i bambini, tra cui la necessità che i segni siano
presenti da un periodo compreso tra i sei e i dodici anni. Può essere
necessario intervistare genitori ed educatori circa il periodo di sviluppo
della persona. Una storia familiare di ADHD aggiunge anche il peso di una
diagnosi[15]. Anche se i sintomi principali dell'ADHD sono simili nei bambini
e negli adulti, spesso si manifestano in modo diverso negli adulti rispetto ai
bambini, per esempio un eccesso di attività fisica osservato nei bambini può
presentarsi come irrequietezza e iperattività mentale costante negli
adulti[15]. La prevalenza nel corso della vita del disturbo da stress post-
traumatico (PTSD) sembrerebbe significativamente più alta tra gli adulti con
l'ADHD rispetto ai controlli (10.0% vs 1.6%). Le persone con l'ADHD e quelle
con ADHD e PTSD non differiscono né nei sintomi peculiari dell'ADHD né
nell'età di esordio, ma quelle con ADHD e PTSD hanno maggiori tassi di
comorbilità psichiatriche rispetto a quelle con solo ADHD (inclusi maggiori
tassi di disturbo depressivo maggiore, disturbo oppositivo provocatorio, fobia
sociale, agorafobia e disturbo d'ansia generalizzata)[29].

I sintomi dell'ADHD, come l'umore basso e una scarsa immagine di sé, sbalzi
d'umore e irritabilità, possono essere confusi con distimia, ciclotimia o il
disturbo bipolare, così come con il disturbo borderline di personalità[15].
Alcuni dei sintomi che sono dovuti a disturbi d'ansia, disturbo antisociale di
personalità, disturbi pervasivi dello sviluppo o disabilità intellettiva o gli
effetti dell'abuso di sostanze, possono sovrapporsi con quelli dell'ADHD.
Questi disturbi, tuttavia, possono a volte verificarsi insieme all'ADHD.
Alcune condizioni mediche che possono comportare sintomi simili a quelli
dell'ADHD comprendono: ipertiroidismo, epilessia, intossicazione da piombo,
deficit dell'udito, malattie epatiche, apnea notturna, interazioni
farmacologiche e il trauma cranico[107].

Disturbi primari del sonno possono influenzare l'attenzione e il
comportamento, e gli stessi sintomi dell'ADHD possono influenzare
negativamente il sonno[108]. Inoltre, si raccomanda che i bambini con ADHD
siano regolarmente valutati per problemi di insonnia[109][110]. La sonnolenza
nei bambini può causare sintomi che vanno da quelli classici di sbadiglio e
stropicciamento degli occhi, fino a presentare impulsività, iperattività,
aggressività, sbalzi d'umore e disattenzione[109][111]. L'apnea ostruttiva del
sonno può anche essere causa di sintomi tipici dell'ADHD[112].

I metodi per trattare l'ADHD spesso coinvolgono una combinazione di fattori:
terapie comportamentali, cambiamenti dello stile di vita, interventi clinico-
psicologici e farmaci. Il trattamento può migliorare la condizione a lungo
termine ma tuttavia spesso non è in grado di eliminare del tutto gli esiti
negativi[113]. Uno studio del 2005 rileva che il trattamento farmacologico
unito al focus sui comportamenti sia il metodo più efficace per la cura
dell'ADHD[114]. I farmaci utilizzati includono stimolanti, atomoxetina,
agonisti alfa-adrenergici e, a volte, antidepressivi[115]. Il trattamento
farmacologico produce almeno qualche effetto in circa l'80% dei pazienti[116].
Anche modifiche nella dieta possono essere di beneficio[117], con prove a
sostegno degli acidi grassi liberi e una ridotta esposizione al colorante
alimentare[118]. La rimozione di altri alimenti dalla dieta non è attualmente
supportata da prove[118].

Uno studio del 2009 conclude che ci sono forti prove circa l'efficacia di
terapie centrate sul comportamento nell'ADHD[119]. Le terapie psicologiche
usate per trattare l'ADHD includono interventi psicoeducativi, terapie
comportamentali, coaching, psicoterapia cognitivo-comportamentale,
mindfulness, terapia familiare, psicoterapia interpersonale, interventi nelle
scuole, formazione di abilità sociali e neurofeedback[120]. Anche la terapia
familiare ha mostrato di potere essere utilmente usata nella cura
dell'ADHD[121], sebbene tale approccio possa essere difficile in realtà
familiari con genitori divorziati[122]. È stato dimostrato che formazione dei
genitori e gli interventi educativi sul paziente possono portare a benefici a
breve termine[123]. Vi sono pochi studi di alta qualità che provino
l'efficacia della terapia familiare per l'ADHD, ma le evidenze dimostrano che
simili interventi abbiano risultati migliori rispetto al placebo[124].
Esistono diversi gruppi di sostegno specifici per l'ADHD che hanno la funzione
di informare ed aiutare le famiglie a far fronte a questa patologia[125].

La terapia farmacologica si è dimostrata quella migliore in termini di costi-
benefici unita alle terapie comportamentali negli studi (con follow-up di 14
mesi) che hanno riguardato la cura dell'ADHD[114]. Il trattamento
farmacologico di prima scelta è attraverso farmaci stimolanti[126], tuttavia
dei "non stimolanti" come l'atomoxetina (Strattera), la clonidina, la
guanfacina e il bupropione (Wellbutrin) possono essere utilizzati come
alternativa[126]. I farmaci stimolanti usati sono: metilfenidato (Ritalin,
Equasym, Medikinet, Concerta), sali di amfetamina (Adderall)[127][128],
destroamfetamina (Dexedrine)[129], lisdestroamfetamina (Elvanse/Vyvanse)[130].
Attualmente solo alcune preparazioni di metilfenidato (Ritalin, Equasym,
Medikinet) e atomoxetina sono commercializzate in Italia[131]. Uno studio del
2018 proverebbe l'efficacia e la tollerabilità dei farmaci impiegati
nell’ADHD, in particolare dimostrerebbe che le amfetamine sarebbero più
appropriate per l’età adulta mentre il metilfenidato per l’età evolutiva[132].

Il ricorso alla prescrizione di farmaci non è comunque raccomandato per
bambini in età pre-scolare poiché non si conoscono gli effetti di lungo
periodo di tale terapia in questa fascia di età[62][133]. L'atomoxetina, per
via della mancanza del rischio di abusarne, può essere preferibile in coloro
che sono a rischio di fare un uso smodato di stimolanti[15]. Le linee guida su
quando vadano utilizzati i farmaci variano da paese a paese, con l'Istituto
Nazionale per la Salute e l'Eccellenza nella Cura (NICE) del Regno Unito che
ne raccomanda l'uso solo in casi gravi, mentre negli Stati Uniti vengono
consigliati in quasi tutti i casi[134].

Sebbene l'utilizzo degli stimolanti possa portare ad aventi avversi quali
psicosi o mania (1,48%, 11 di casi su un campione di 743 pazienti)[135], sono
stati evidenziati anche rischi significativi di disturbi del sonno (17,9%),
mal di testa (14,4%), dolore addominale (10,7%) e disturbi dell'appetito
(31,1%), che in molti casi si sono risolti con la sospensione del farmaco. La
terapia farmacologica può essere associata ad un certo numero di gravi
reazioni avverse ed ad un grande numero di reazioni avverse non gravi, senza
che tuttavia resti ancora possibile stimarne con certezza i rischi.[136] Un
regolare controllo viene consigliato a coloro che vengono sottoposti ad un
trattamento a lungo termine[137]. Di tanto in tanto la terapia stimolante deve
essere interrotta per valutare se vi è la necessità[138]. Vi è un potenziale
rischio di abuso e dipendenza dai farmaci stimolanti[139]. Tuttavia, mentre le
persone con ADHD presentano un aumentato rischio di abuso di sostanze, l'uso
degli stimolanti generalmente sembra che possa ridurre questo rischio o che
non abbiano alcun effetto su esso[15]. La sicurezza di questi farmaci durante
la gravidanza non è chiara[140].

Una carenza di zinco è stata associata a sintomi di disattenzione e vi sono
prove che la sua supplementazione possa avvantaggiare chi presenta bassi
livelli nel sangue[141]. Anche la deficienza di ferro, magnesio e iodio può
avere un effetto sui sintomi di ADHD[142]. Vi sono prove circa un beneficio
dal supplemento di omega 3[143][144][145].

La terapia farmacologica non viene di solito applicata da sola, ma è
accompagnata da altri interventi sulla persona e sulla famiglia.

Molti bambini e ragazzi con ADHD mantengono il disturbo anche in età
adulta[146], mantenendo soprattutto la disattenzione e/o l'impulsività. Questi
comportamenti influiscono sull'educazione, sul lavoro, sulle relazioni e
nell'ambito familiare del soggetto. Se un adulto presentava delle disabilità
d'apprendimento così come presenti nella fanciullezza e nell'adolescenza,
continueranno anche nell'età adulta. Continueranno ad essere presenti anche
molti dei problemi emotivi, comportamentali e sociali del passato. Il quadro
clinico è maggiormente problematico se il problema non è stato identificato e
trattato in età infantile. L'identificazione dell'ADHD in età adulta risulta
difficile. Sono essenziali il trattamento farmacologico ed interventi di
natura psicosociale. Il counseling di tipo educativo, individuale e di lavoro
può risultare di notevole rilevanza. La mancanza di diagnosi o la circostanza
di non aver affrontato i problemi spesso correlati all'ADHD comporta come
conseguenza un adulto assai poco funzionale e con scarse possibilità di
riuscita nella vita.

Tra il 2 e il 5 per cento degli adulti hanno l'ADHD[15]. Circa i due terzi dei
bambini/ragazzi con ADHD continuano a presentare la condizione da adulti. Di
coloro che continuano ad accusarne i sintomi, circa il 25% presenta un
disordine pieno e il 75% ne "esca" parzialmente[15]. La maggior parte degli
adulti rimane non trattata[147] e molti di essi intraprendono una vita
disordinata e fanno uso di droghe e alcol come meccanismo di _coping_[107].
Altri problemi possono includere una difficoltà di relazione e di lavoro e un
aumento del rischio di attività criminali[15]. Altre patologie inerenti alla
salute mentale e che si possono riscontrare negli adulti con ADHD comprendono:
depressione, disturbi d'ansia e difficoltà di apprendimento[107].

Alcuni sintomi di ADHD negli adulti differiscono da quelli osservati nei
bambini. Mentre i bambini con ADHD possono presentare un'attività fisica
eccessiva, gli adulti possono sperimentare l'incapacità di rilassarsi o
parlare eccessivamente in alcuni contesti sociali. Gli adulti con ADHD possono
avviare rapporti impulsivamente, mostrano un comportamento di continua ricerca
ed essere irascibili. Comportamenti di dipendenza, come l'abuso di sostanze e
il gioco d'azzardo sono comuni. I criteri del DSM-IV sono stati criticati per
non essere appropriati per la popolazione adulta[15]. I criteri diagnostici
del DSM-5 sono stati migliorati per quanto riguarda la valutazione dell'ADHD
in età adulta[148].

In Italia, risulta difficile per un adulto accedere alle cure. Questo è dovuto
al fatto che l'unico farmaco autorizzato in età adulta sia l'atomoxetina
(Strattera). La somministrazione di metilfenidato è infatti consentita solo ai
pazienti minorenni. L'unica possibilità per riceverlo da adulti, è tramite una
prescrizione off-label. Per la diagnosi e il trattamento ci si può rivolgere
ad uno dei centri per adulti. Uno di questi centri ha sede nel servizio
psichiatrico di Bolzano[149].

La diagnosi di ADHD e l'importanza del suo impatto su chi ha un alto quoziente
intellettivo (QI) è controversa. La maggior parte degli studi ha riscontrato
alterazioni simili indipendentemente dal QI, con alti tassi di ripetizione e
difficoltà sociali. Inoltre, più della metà delle persone con alto quoziente
intellettivo che presentano l'ADHD hanno sviluppato anche un disturbo
depressivo maggiore o un disturbo oppositivo-provocatorio ad un certo punto
della loro vita. Il disturbo d'ansia generalizzato, il disturbo d'ansia da
separazione e la fobia sociale sono ulteriori condizioni comuni. Vi è qualche
evidenza che gli individui con alto quoziente intellettivo e ADHD abbiano un
rischio ridotto di abuso di sostanze e comportamenti anti-sociali rispetto ai
bambini con basso o medio QI e ADHD. Bambini, adolescenti e adulti con alto
quoziente intellettivo possono avere una non corretta misura del proprio
livello di intelligenza nel corso di una valutazione standard e quindi possono
richiedere analisi più complete[150].

La prima descrizione ad oggi conosciuta di sintomi attribuibili ad un disturbo
dell'attenzione (o disturbo da deficit di attenzione) è stata fatta nel 1775
da Melchior Adam Weikard, medico e filosofo tedesco nel suo libro _Der
Philosophische Arzt_ ("Il Medico Filosofo")[151]. Sir Alexander Crichton, nel
libro _An inquiry into the nature and origin of meal derangement_ scritto nel
1798, la definiva "irrequietezza mentale"[152][153]. Il disturbo da deficit di
attenzione/iperattività (ADHD) è stato descritto anche nel 1902 da George
Still[154]. La terminologia utilizzata per descrivere la condizione è cambiata
nel tempo: nella prima edizione del Manuale diagnostico e statistico dei
disturbi mentali \- DSM-I (1952) si definiva "disfunzione cerebrale minima",
nel DSM-II (1968) prese invece il nome di "reazione ipercinetica
nell'infanzia", il DSM-III (1980) la definiva "disturbo da deficit di
attenzione (ADD), con o senza iperattività"[154]. Questa terminologia è stata
cambiata nel 1987 con il DSM-III mentre il DSM-IV nel 1994 ha suddiviso la
diagnosi in tre sottotipi: tipo inattentivo, tipo iperattivo/impulsivo e tipo
combinato[155][156].

L'uso di psicostimolanti per curare la condizione è stato descritto per la
prima volta nel 1937[157]. Nel 1930, la miscela di benzedrina e anfetamine è
stato il primo farmaco approvato per il trattamento dell'ADHD negli Stati
Uniti. Il metilfenidato è stato introdotto nel 1950, e la destroamfetamina nel
1970[154]

«Le opinioni di un gruppetto di dottori non esperti che affermano che l'ADHD
non esiste sono poste a confronto con le consolidate opinioni scientifiche che
affermano il contrario, come se entrambe le opinioni potessero godere eguali
meriti. Tali tentativi alla fine danno all'opinione pubblica la sensazione che
vi sia un sostanziale disaccordo scientifico sul fatto che l'ADHD sia un
disturbo reale. Infatti, non esiste affatto tale disaccordo almeno non più di
quanto ve ne sia sul fatto che il fumo possa causare il cancro o che il virus
dell'HIV causi l'AIDS.»

«Parlando di disturbi del comportamento, ed in particolare di sindromi quali
ad esempio il deficit di attenzione e iperattività (ADHD), siamo di fronte ad
una "moda" ed a diagnosi inconsistenti e vaghe. Queste diagnosi, così come
vengono oggi semplicisticamente perfezionate, non si possono e non si devono
fare»

Un vasto dibattito si è sviluppato attorno all'ADHD[158][159][160][161]. Le
controversie riguardano:

Di fatto in ambito scientifico non esistono dubbi sull'esistenza del disturbo,
né sulla terapia farmacologica mediante metilfenidato (oggetto di numerosi
studi)[159][169], giungono critiche, da parte di associazioni e comitati
pseudoscientifici, taluni dei quali si rifanno al pensiero antipsichiatriaco,
che vertono sull'opportunità della psicoterapia in luogo della terapia
farmacologica. Secondo queste posizioni, il rapporto rischio/beneficio sarebbe
da preferire al rapporto costo/beneficio, e gli specialisti dovrebbero essere
messi nella condizione di perfezionare una più accurata diagnosi
differenziale.

Le controversie generali circa l'ADHD hanno coinvolto taluni medici,
psicologi, insegnanti, politici, genitori e i media, con opinioni riguardo
all'ADHD che spaziano da coloro che la ritengono correttamente un disturbo
neurologico, con accertate basi genetiche e fisiologiche a coloro che non
negano la sua esistenza come disturbo ma sostengono che si tratti di
comportamenti anomali nell'ambito, per esempio, di un problema educativo o
affettivo di un bambino semplicemente troppo vivace, sebbene si sottolinei che
"la troppa vivacità" non è sintomo di ADHD, ma si parla invece di iperattività
ovvero di un bambino estremamente ingestibile, impulsivo e con un controllo
inadeguato dell'attività motoria[170], alla cui origine vi può essere un
insieme tanto vasto quanto variegato cause.[171]

Posizioni critiche sull'esistenza dell'ADHD vengono da parte di movimenti che
rifiutano a priori l'esistenza del concetto di disturbo psichiatrico,
contestando la scientificità della psichiatria/psicologia e contestando la
validità degli psicofarmaci. Esempi di tali movimenti sono
Scientology[172][173][174][175][176], l'antipsichiatria e la
cifrematica[177][178][179][180][181].

Scientology supporta campagne contro l'esistenza dell'ADHD e contro le
relative cure farmacologiche. In riferimento al presunto rischio di
sovradiagnosi, diverse associazioni discutono la nosografia del disturbo: come
_Pensare Oltre_ che contesta l'esistenza della malattia, e _Giù le mani dai
bambini_ che pur riconoscendo l'esistenza del disturbo, ne contesta l'origine
neurobiologica, criticando l'approccio farmacologico. Forti critiche
provengono anche dal Comitato dei cittadini per i diritti
umani[173][175][174], che assieme a _Pensare Oltre_ , si è fatto portatore di
campagne coerenti con la posizione sostenuta dalla setta di
Scientology[176][182][183] di cui sarebbe un'emanazione[184]. Diversa la
posizione dell'Associazione Italiana Famiglie ADHD, che si batte per il
recepimento del punto di vista scientifico sul disturbo[159][185]. Alle
organizzazioni critiche è stato fatto notare[ _da chi?_ ] come,nella classe
psichiatrica, perlomeno in Italia, si sia sviluppata una sensibilità alla
questione tale da emettere diagnosi con particolare attenzione[ _senza fonte_
].

L'8 marzo 2007 l'Agenzia Italiana del Farmaco ha autorizzato l'uso di tali
presidi terapeutici anche in Italia[186]. I farmaci devono rientrare
nell'ambito di un programma di terapia multimodale monitorato dal Registro
nazionale tenuto dall'Istituto Superiore di Sanità[17].

In Italia i bambini e gli adolescenti in cura, all'aprile 2010, sono circa
1600 (dato cumulativo)[17]

Altri progetti

(ACE inibitori · Antagonista del recettore per l'angiotensina II · Inibitori
della renina Aliskiren)

