L' **andaluso** ( in andaluso occidentale _andalú_ , in andaluso orientale
_andalûh_ , in spagnolo _andaluz_ ) è una variante dello spagnolo parlato
nella comunità autonoma dell'Andalusia.

L'andaluso è diffuso nell'intera regione dell'Andalusia, nonché in alcune zone
confinanti dell'Estremadura e della regione di Murcia: in tutto copre un'area
di quasi 100.000 km² in cui vivono più di 8 milioni di persone, pari a circa
il 18% dell'intera popolazione spagnola. L'importanza del dialetto andaluso
cresce ulteriormente se ci si limita a considerare l'area in cui lo spagnolo
possiede varianti proprie (ossia escludendo le zone di lingua galiziana,
asturiana, basca, catalana e aragonese).

L'andaluso, pur essendo un dialetto unitario, si distingue in due zone: quella
occidentale e quella orientale. La zona occidentale comprende le province di
Huelva, Siviglia, Cadice e la parte occidentale delle provincie di Cordova e
Malaga, nonché la parte meridionale di quella di provincia di Badajoz; la zona
orientale è composta dalle province di Jaén, Granada, Almería e dalla parte
orientale di quelle di Cordova e Malaga, e penetra fino nella regione di
Murcia dove si fonde con il dialetto murciano.

In generale la pronuncia andalusa è piuttosto rapida e tende a “mangiarsi”
alcune consonanti (sostituendole con altre più facili/veloci da pronunciare, o
addirittura eliminandole). Pure caratteristica è la grande ricchezza
lessicale, dovuta soprattutto a prestiti dall'arabo e dal vandalico.

Tra i tratti salienti dell'andaluso figurano:

