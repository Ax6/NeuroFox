La **resistenza bielorussa** fu il movimento clandestino di opposizione alle
forze armate della Germania nazista che occuparono la Bielorussia (allora
facente parte dell'URSS) durante la seconda guerra mondiale.

Fu nel 1942-43 che cellule clandestine nacquero in tutta la Bielorussia e
dettero vita alla guerriglia portata avanti dai partigiani, ai quali si unì il
sostegno sempre maggiore della popolazione locale, che fu vessata dalla
brutalità nazista. La Bielorussia ebbe il maggior numero di partigiani,
assommando a circa 400.000 combattenti sotto il comando di Pantelejmon
Ponomarenko, Pëtr Mašerov e altri. All'inizio del 1942 furono in grado di
preoccupare la Wehrmacht e di ostacolare le loro operazioni nella regione. Le
attività partigiane comprendevano la distruzione delle comunicazioni
ferroviarie e la raccolta di informazioni sul nemico. Nella seconda metà della
guerra, le principali operazioni partigiane furono coordinate con le offensive
sovietiche. I partigiani furono spesso sostenuti con rifornimenti aerei. Man
mano che parti del territorio sovietico venivano liberate i corrispondenti
distaccamenti partigiani si univano solitamente all'Armata Rossa. Nell'oblast'
di Brjansk i partigiani controllavano vaste aree alle spalle del nemico.
Nell'estate del 1942 avevano il controllo effettivo su un territorio di più di
14.000 km² con una popolazione di oltre 200.000 persone. I partigiani della
regione erano comandati da Alexej Fëdorov, Aleksander Saburov e altri e
contavano oltre 60.000 uomini. Anche le regioni di Belgorod, Kursk, e Smolensk
videro attività partigiane significative durante il periodo dell'occupazione
nazista.

