Coordinate: 36°59′N 110°06′W﻿ / ﻿36.983333°N 110.1°W36.983333; -110.1

La **Monument Valley** è un pianoro di origine fluviale collocato al confine
tra Utah e Arizona caratterizzato da "testimoni di erosione", ovvero guglie
rocciose celebri in tutto il mondo come icona del West.

La Monument Valley è uno dei simboli degli Stati Uniti occidentali. Il pianoro
desertico è in realtà di origine fluviale (Colorado Plateau) e si trova al
confine tra Utah e Arizona in un'area abbastanza isolata quanto estesa che
dista più di 70 km dalla cittadina più vicina: Kayenta. La strada che conduce
alla Monument Valley nella parte terminale è altrettanto famosa: essa segue un
percorso rettilineo in leggera discesa che dà al viaggiatore l'impressione di
calarsi all'interno della valle. Nella Monument Valley vive ancora oggi una
tribù di indiani.

La strada principale che conduce al luogo è la _Highway 163_. Il territorio è
prevalentemente pianeggiante ad eccezione del fatto che la pianura è cosparsa
da una sorta di guglie (geologicamente definite "testimoni di erosione"),
dette _butte_ o _mesas_ a seconda della loro conformazione. Questi edifici
naturali formati da roccia e sabbia hanno la forma di torri dal colore
rossastro (causato dall'ossido di ferro) con la sommità piatta più o meno
orizzontale; alla base si accumulano detriti composti da pietrisco e sabbiale.

Saltuariamente nella valle si scatenano piogge torrenziali, alcune zone
potrebbero allagarsi nell'arco di pochi minuti causando anche danni ai
turisti.

La zona fa parte della Navajo Nation Reservation (dove ancora vive una tribù,
con la quale è possibile dialogare con discrezione) ed è un Tribal Park con
ingresso a pagamento. Gli indiani gestiscono tutte le attività all'interno
della valle, compreso il discusso e costoso View Hotel, inaugurato nel 2009 e
costruito sul posto dell'essenziale campeggio che esisteva da 40 anni. Lì e al
vicino Visitor Center si possono contrattare le escursioni in jeep, che è
possibile in una certa misura effettuare con il proprio veicolo, e si trovano
una discreta quantità di bancarelle sulle quali i Navajo vendono gli oggetti
di loro produzione, in particolare gioielli.

Al Monument Valley Visitor Center è possibile scegliere di visitare la vallata
con una guida Navajo a cavallo della durata di 4 ore circa oppure in macchina
della durata di 2 ore. La strada, sterrata e un po' dissestata, che attraversa
la valle è comunque percorribile da qualunque mezzo (anche camper) purché non
si superino le 15 mph (velocità massima consentita sulla pista).

Le guide sono fornite unicamente dalle popolazioni di indiani navajo che hanno
guadagnato quelle terre e si possono trovare delle zone per dormire con
roulotte e camper sempre gestite dagli indiani.

Altri progetti

