La **maiolica** è un tipo di produzione ceramica di vasellame caratterizzato
da un corpo poroso rivestito, prevalentemente per immersione, di uno smalto
stannifero (o tutt'al più piombico). Il nome deriva da quello dell'isola di
Maiorca, uno dei centri più attivi in tale smercio nel Medioevo. All'estero
invece è nota spesso come "faïence", dalla città di Faenza, che per secoli ne
fu tra i maggiori produttori europei.

In senso stretto e specialistico la "maiolica" è solo quella ceramica a smalto
stannifero. In senso lato invece, anche sui dizionari, viene considerata
maiolica tutta la terracotta smaltata, ossia qualsiasi oggetto in biscotto
rivestito di smalto bianco, decorato e ricotto con o senza velature di
cristallina.

Fin dalla preistoria, in tutte le culture, l'uomo si servì di argilla
impastata con acqua e fatta seccare al sole per fabbricare recipienti, utili
soprattutto a contenere, trasportare e conservare la preziosissima acqua.
L'uso della cottura a fuoco permise un miglioramento tecnico, con la scoperta
della cosiddetta terracotta, più resistente. Tale materiale aveva però
l'inconveniente di essere poroso e di lasciar trasudare i liquidi, per questo,
sin dai tempi più remoti, l'uomo cercò di trovare il modo di rivestire la
terracotta rendendola impermeabile, grazie a coperture argilloso-alcaline. Gli
egizi furono i primi a scoprire la tecnica altamente efficace
dell'invetriatura, tutt'oggi in uso, trasmettendola agli altri popoli del
Mediterraneo e poi a tutto il mondo. Nel mondo greco nacque il termine
"ceramica" (da κέραμος, _kéramos_ , che significa "argilla", "terra da
vasaio") e si diffuse un tipo di produzione molto raffinato, diverso però
dall'invetriatura a smalto siliceo degli egizi[1].

Tale tecnica sopravvisse e si sviluppò però in Oriente, e a metà del Medioevo
i paesi islamici potevano sicuramente vantare la migliore produzione ceramica
reperibile in Europa, smaltata, decorata a colori e, dal X-XI secolo, dotata
di lustro metallico. Tali prodotti, caratterizzati da un forte contenuto di
silice sia nella pasta che nel rivestimento, possono già essere chiamati
"maiolica". La pellicola metallica di colore cangiante veniva ottenuta con
riduzione da ossido o da solfuro e con un pigmento, forse scoperto in Egitto,
ottenuto dallo zolfo combinato con ossido di argento, oro o platino (agente
colorante) e con ossido di rame (lustrante)[2]. Nel riesaminare alcuni
contesti palermitani, si è potuto stabilire con certezza la presenza di
botteghe di produzione di maiolica smaltata a Palermo già nella prima metà del
X secolo, le quali furono tra le più antiche in Italia[3].

Nel XIII secolo in Italia si intensificò la produzione di un tipo di maiolica,
diversa da quella islamica e più simile alla moderna terraglia, chiamata oggi
maiolica arcaica, probabilmente giunta in Occidente da Alessandria d'Egitto,
tramite le crociate e gli scambi commerciali con il mondo islamico[4]. Si
trattava di vasellame vario ricoperto da una semplice vernice bianca e opaca
con ossido di stagno, l'ingubbiatura (all'inizio solo su alcune porzioni del
vaso), su cui veniva scalfito un disegno decorativo e venivano tracciati
alcuni segni coi pochi colori disponibili, per lo più verde pallido, bruno e
giallo. La brillante copertura vitrea era ottenuta con vernice piombifera[5].

Nei secoli successivi, con il culmine nel XV secolo, dominò in tutta Europa la
produzione ispano-moresca. Nei centri di Valencia (Manises), Granada,
Barcellona e, in misura minore, in altre località dell'Andalusia e della
Castiglia era stata messa a punto la tecnica dell'invetriatura con riflessi
metallici, importata da Damasco e da Il Cairo, a imitazione del vasellame in
rame. La ceramica islamica era ampiamente diffusa nelle classi sociali più
elevate dell'Italia dei secoli XII e XIII, e uno dei porti più attivi in tale
traffico commerciale, quello di Maiorca, diede il nome a questi prodotti.
L'elevato costo di tali manufatti stimolò la nascita di produzioni locali che,
ispirandosi ai prodotti orientali, si orientarono essenzialmente verso due
tecniche: quella a vernice piombifera e quella a smalto stannifero.
Quest'ultima è considerata la "maiolica" vera e propria, mentre la prima è
denominata terracotta invetriata[5].

La maiolica fiorì fino a tutto il XVII secolo; nel secolo successivo fu
surclassata dalla porcellana, restando un produzione di minore portata,
praticata per il vasellame più economico, oppure per fini decorativi.

Il Cinquecento è il secolo d'oro della maiolica europea. Richiesta dai
signori, le stoviglie istoriate, ormai di svariate forme, facevano bella
mostra nei saloni ed erano spesso affiancate da stoffe pregiate e da
suppellettili in oro e argento, a dimostrare la potenza economica del padrone
di casa. La produzione ceramica in questo periodo fece un salto di qualità,
arrivando a dialogare strettamente con la pittura contemporanea (spesso
copiandone le composizioni grazie al circolare delle incisioni), con la
nascita di botteghe di pittori specializzati in questo tipo di decorazioni.[6]
tra i quali si può menzionare Guido Andreis che fu attivo ad Anversa.[7]

Nel XVII secolo una certa depressione economica in Italia determinò anche un
ridimensionamento della maiolica "da pompa", mentre continuò ininterrotta la
produzione da uso corrente, orientata verso colori più smorzati e disegni di
figure che prendevano la maggior parte dello spazio, a scapito dei motivi
decorativi.

Altri progetti

