I **Fates Warning** sono un gruppo musicale progressive metal statunitense,
originario del Connecticut.

Considerati tra i pionieri del genere insieme ai Queensrÿche e ai Dream
Theater (i cosiddetti “Big Three”), hanno contribuito alla sua affermazione
negli Stati Uniti e nel mondo.[3] I primi lavori, influenzati dalla New Wave
of British Heavy Metal, sono stati importanti per lo sviluppo del power metal
americano.[4][5] Successivamente, hanno evoluto lo stile in chiave progressiva
realizzando gli album _Awaken the Guardian_ (1986) e _No Exit_ (1988), tra le
pietre miliari del genere.[3] Nel corso degli anni hanno cambiato molte volte
la formazione, e l'unico componente sempre presente in tutti i lavori del
gruppo è il chitarrista e compositore Jim Matheos.[2][1]

Nati originariamente con il nome Misfit, nel 1982, ad opera del chitarrista
Jim Matheos, dopo aver risposto ad un annuncio per formare un gruppo, sul
quotidiano locale di Hartford (nel Connecticut) _The Advocate_ da parte del
batterista Steve Zimmerman[6]. All'inizio suonavano solo cover, tra gli altri,
di Iron Maiden, Black Sabbath, Scorpions e Judas Priest[6]. Dopo un breve
periodo in cui Matheos lasciò la band per comporre proprio materiale[6], il
gruppo tornò nell'estate del 1983 sotto il nome _Fates Warning_ , cambiato per
via dell'omonimia con i The Misfits[7], con Joe DiBiase al basso, John Arch
alla voce e Victor Arduini alla seconda chitarra.

Nell'autunno del 1983 registrarono un demo di sei canzoni, cui si aggiungerà
_Soldier Boy_ apparsa nella compilation _Metal Massacre V_ dell'etichetta
Metal Blade Records. Sulla scia degli entusiastici responsi ottenuti grazie al
demo[6], la Metal Blade Records offrì un contratto alla band nel 1984: lo
stesso anno fu pubblicato il loro album di debutto, _Night on Bröcken_.
L'album è profondamente influenzato dallo stile degli Iron Maiden, ma già
mostra tratti tipici della band, e viene considerato come una sorta di passo
avanti rispetto a quanto fatto dal gruppo verso l'unione della complessità
tipica del rock progressivo con la potenza della New Wave of British Heavy
Metal[8], caratteristica che venne ulteriormente sviluppata nei dischi
successivi.

Nel 1985 venne pubblicato il secondo album, _The Spectre Within_ , che vede un
netto miglioramento rispetto all'esordio[9], rendendo il gruppo piuttosto
unico nel panorama metal underground del periodo[10]. Canzoni come _Traveler
in Time_ , _Pirates of the Underground_ , _The Apparition_ ed _Epitaph_ hanno
un approccio progressive alla forma canzone, con numerosi cambi di tempo, una
maggiore complessità negli arrangiamenti e testi fantasy irti di simbolismi e
doppi sensi[9][10]. Ben accolto dalla critica, il disco però non ottenne il
successo sperato ed il tour di supporto all'album si interruppe presto[6],
dopo di che Victor Arduini lasciò la band. Dopo un'attenta ricerca, Frank
Aresti, che suonava in un gruppo thrash metal locale, divenne il nuovo
chitarrista della band.

Nel 1986 uscì _Awaken the Guardian_ , al quale la band aveva cominciato a
lavorare da tempo e che viene generalmente considerato fondamentale e
rivoluzionario per il prog metal.[11][12][13] Ambizioso per l'epoca, il disco
si compone di canzoni dalla struttura complessa, con numerosi cambi di tempo e
riff inusuali, su linee vocali frenetiche ed evocative, mantenendo, però, una
fluidità di fondo[10]. _Awaken the Guardian_ ottenne un discreto successo per
un gruppo underground, entrando nella classifica di Billboard al n.191[14] e
permise ai Fates Warning di intraprendere il loro primo tour esteso in USA,
dato che fino ad allora si erano limitati a suonare in locali della zona. Il
tour fece scatenare tensioni tra i membri del gruppo[15] e portò
all'allontanamento, nel 1987, di John Arch, sostituito, dopo una lunga
ricerca[16], da Ray Alder, cantante del gruppo metal texano Syrus.

Nel 1988 uscì il quarto album, _No Exit_ , il quale porta avanti il percorso
del disco precedente, un metal progressivo e complesso[17] dal suono ancora
più pesante e aggressivo, con un approccio però che abbandona le atmosfere
arcane e antiche ed i testi fantasy[15] (il titolo è ispirato all'opera
teatrale omonima di Jean-Paul Sartre[18]). La seconda facciata del disco è
interamente composta di una suite di 22 minuti, _The Ivory Gate of Dreams_.
Ben accolto dalla critica, il disco esordì al n. 111[14] di Billboard ed
aumenta la popolarità della band, che produce anche i primi videoclip della
propria storia, _Anarchy Divine_ e _Silent Cries_ , diffusi attraverso il
programma Headbangers Ball di MTV.

A quel punto della carriera, i Fates Warning decisero di cambiare direzione al
proprio suono, passando ad un metal melodico e raffinato[9]. Questo nuovo
percorso porta all'allontanamento del batterista Steve Zimmerman in favore del
più dotato tecnicamente Mark Zonder[15], batterista del gruppo epic metal
Warlord.

Nel 1989 uscì _Perfect Symmetry_ , ritenuto un album seminale che ha gettato
le basi per il progressive metal degli anni '90[19]. Il disco presenta un prog
metal melodico e sperimentale (nel lento _Chasing Time_ sono presenti
quartetti d'archi), dominato da atmosfere malinconiche, con arrangiamenti
estremamente complessi e una sezione ritmica insolita e molto articolata; i
testi sono intimisti e maggiormente ancorati alla realtà[20]. Divengono più
evidenti le influenze dirette del rock progressivo[20] in brani come _At Fates
Hands_ , che vede la partecipazione alle tastiere di Kevin Moore dei Dream
Theater. Il cambiamento nel suono è sottolineato anche dall'abbandono del
vecchio logo e la copertina elegante firmata da Hugh Syme, famoso per il suo
lavoro con i Rush[20]. Il disco esordì al n.141[14] di Billboard e la band
rilascia il videoclip per il loro brano più accessibile e radiofonico mai
fatto finora: _Through Different Eyes_.

Nel 1991 esce il sesto disco della band, _Parallels_ , che comportò un'altra
svolta nella ricerca stilistica del gruppo. Se, da un lato, l'album prosegue
il percorso melodico e intimista di _Perfect Symmetry_ , dall'altro lato
presenta una maggiore focalizzazione alla forma canzone “semplice”; ad
eccezione di brani come _The Eleventh Hour_ e _Life in Still Water_[21], esso
è composto da pezzi più accessibili rispetto al passato e dall'appeal
radiofonico, vicini al percorso degli anni'80 dei Rush[21] e quello dei
Queensrÿche dagli anni'90[22]. Prodotto da Terry Brown, noto per la sua
collaborazione con i Rush, _Parallels_ è generalmente considerato un disco
determinante ed estremamente influente per il prog metal[19] ed è
probabilmente il maggior successo della band[23]; anche se non riuscì ad
entrare in Billboard 200. Da questo lavoro verranno estratti due videoclip,
_Eye to Eye_ e _Point of View_.

_Inside Out_ , uscito nel 1994, proseguì il discorso intrapreso con
_Parallels_. Tra i brani dell'album spicca _Monument_ ,quello più
complesso[21] e l'unico da cui è stato tratto un video per la promozione.
L'approccio più diretto nella scrittura dei pezzi, però, non portò il grande
successo al gruppo, nonostante i responsi positivi della critica ed un seguito
fedele di fans[24]. Nel 1996, il bassista Joe DiBiase e il chitarrista Frank
Aresti lasciarono la band.

Nel 1997, Jim Matheos, rimasto con Zonder alla batteria e Alder alla voce,
recuperò l'approccio complesso e sperimentale che aveva caratterizzato i Fates
Warning negli anni'80, integrandolo con la raffinatezza dei due dischi
precedenti[25], componendo una lunga traccia divisa in dodici parti per 53
minuti di musica, _A Pleasant Shade of Gray_ , che vede come musicisti ospiti
Joey Vera, degli Armored Saint, al basso e Kevin Moore, ex-Dream Theater, alle
tastiere. Prodotto da Terry Brown, è divenuto uno dei dischi più elogiati
della band[24]. Nel 1998 uscì un doppio cd live, _Still Life_ , che contiene
_A Pleasant Shade of Gray_ nella sua interezza. Joey Vera, al basso, Bernie
Versailles alla chitarra e Jason Keazer alle tastiere accompagnano la band su
questo disco.

Nel 2000 viene pubblicato _Disconnected_ , che vede ancora Joey Vera e Kevin
Moore come ospiti. Il disco prosegue il percorso intrapreso con quello
precedente, con un suono più oscuro e pesante, avendo influenze industrial,
diviso tra brani più diretti come _One_ e _Pieces of Me_ e canzoni di
atmosfera come _Disconnected pt.2_ con pezzi più complessi, dove spicca la
suite _Still Remains_. Nel 2004, uscì il decimo album della band, _FWX_ , che
presenta un ritorno ad una forma canzone più semplice, tipico di dischi come
_Parallels_ ed _Inside Out_ , integrandolo con le sonorità di _Disconnected_.
Da questo album è stato tratto il videoclip _Simple Human_. Dopo questo disco,
Mark Zonder lasciò i Fates Warning. L'anno seguente viene pubblicato il DVD
_Live in Athens_ , con il batterista Nick D'Virgilio che accompagna la band.

In occasione della pubblicazione della riedizione speciale di _Paralles_ , i
Fates Warning, nel 2010, suonano l'intero album dal vivo in alcune date
selezionate con la formazione originale del classico del 1991.[26] Nel 2011,
Jim Matheos e John Arch tornano di nuovo a collaborare insieme per dar vita ad
un altro album, _Sympathetic Resonance_, uscito sotto il nome Arch/Matheos,
supportati da Frank Aresti alla chitarra solista, Joey Vera, ormai pianta
stabile dei Fates Warning, al basso e Bobby Jarzombek, di fatto nuovo membro
della band, alla batteria.[27]

Dopo nove anni dall'ultimo lavoro in studio, nel 2013 esce l'undicesimo album
a nome Fates Warning, _Darkness in a Different Light_ con la stessa formazione
di Arch/Matheos, ma con Ray Alder alla voce. Per festeggiare il trentesimo
anno dall'uscita del classico _Awaken The Guardian_ , i Fates Warning suonano
dal vivo l'intero album, con la formazione orginale del 1986, in due date
speciali: il 30 aprile al festival Keep It True XIX in Lauda-Konigshofen
(Germania)[28], il 9 settembre al festival ProgPower XVII in Atlanta (Georgia,
USA).[29]

Il 1º luglio del 2016 esce il dodicesimo album, _Theories of Flight_ : un
disco molto tecnico, sulla scia del precedente, ma che integra in modo
maggiore gli elementi degli album passati rendendo l'album più melodico e a
tratti più facile da assimilare. Frank Aresti lascia la band per motivi di
lavoro e familiari, ma partecipa come ospite in due assoli.[30] Nel 2017, la
Metal Blade pubblica _Awaken the Guardian Live_ , che ripropone per intero -
sia in audio, sia in video - i due spettacoli speciali tenuti dalla band in
occasione del trentennale di _Awaken The Guardian_ , in edizione normale (con
il solo concerto al Keep It True XIX su CD) e deluxe (con entrambi i concerti
su CD).[31] Nel 2018 viene pubblicato per la Inside Out un nuovo disco dal
vivo _Live Over Europe_, che ripercorre i trent'anni di carriera della band
americana dalla venuta di Ray Alder[32] ed è stato registrato durante il
secondo tour europeo in supporto di Theories of Flight[32].

Il loro stile musicale deriva prevalentemente dall'influenza esercitata dai
gruppi progressive come Jethro Tull, Rush, e Kansas, fusi con altri elementi
che sono invece caratteristici dell'heavy metal.

Altri progetti

