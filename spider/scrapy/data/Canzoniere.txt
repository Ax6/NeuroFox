Il **canzoniere** , anticamente _canzoniéro_ (catalano _cançoner_ , occitano
_cançonièr_ , galiziano e portoghese _cancioneiro_ , spagnolo _cancionero_ ),
nasce con la letteratura romanza ed è una raccolta di rime spesso destinate al
canto o alla musica[1] e solitamente di carattere amoroso, di un solo o di
vari poeti. Generalmente un Canzoniere raccoglie poesie dalla struttura
metrica dissimile. Nella letteratura italiana il più noto è senz'altro il
_Canzoniere_ di Francesco Petrarca. Anche i Canzonieri, in quanto raccolte di
poesie, si sono profondamente modificati col tempo, seguendo le principali
innovazioni poetiche. In età moderna, dunque, si è sviluppato e si è imposto
un canzoniere di poesie a verso libero, soppiantando il canzoniere di poesie
che avevano determinate strutture metriche.

A partire dal XIII secolo la maggior parte dei canzonieri contengono poesie
liriche, poemi e canzoni dei trovatori e trovieri medievali, di cui uno dei
più importanti è il Manoscritto del Re. Prima del 1420, molti "libri di
canzoni" contenevano musica sia sacra che profana, ad eccezione di quelli di
Guillaume de Machaut. Intorno al 1420, la musica sacra e quella profana
vennero ad essere separate, con grandi libri per coro contenenti musica sacra
e canzonieri di dimensioni più piccole per un uso più privato da parte di
persone privilegiate. I canzonieri vennero compilati principalmente in
Francia, ma anche in Italia, Germania e nella penisola iberica.

