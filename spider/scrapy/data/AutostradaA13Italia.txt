L' **autostrada A13** collega Bologna a Padova passando per Ferrara e Rovigo.
È lunga 116,7 km.

Nelle vicinanze dei due estremi del percorso autostradale si trovano due tra i
più grandi interporti italiani, quelli di Bologna e di Padova. Sono
obbligatorie le dotazioni invernali dal 15 novembre al 15 aprile su tutta la
tratta.[3]

Il primo tratto dellʾautostrada, da Bologna a Ferrara Sud, venne aperto al
traffico il 22 dicembre 1966.[4]

Il 10 agosto 1968 venne aperto il tronco da Ferrara Sud a Ferrara Nord.[5] Il
7 agosto dell'anno successivo seguì il tratto da Boara a Padova.[6]

È stata inoltre la prima autostrada su cui è stata sperimentata la segnaletica
antinebbia.

Un suo prolungamento da Padova a Treviso, e successivamente verso Tarvisio, fu
ipotizzato già nel 1964 ma non ebbe seguito.[7]

Il tragitto ha origine dalla tangenziale del capoluogo emiliano, che unisce
anche le autostrade A1 (Milano-Napoli) e A14 (Bologna-Taranto), mentre ha
termine a Padova con l'intersezione con l'autostrada A4 (Torino-Trieste).

Il suo percorso si snoda tutto nella pianura padana e attraversa due regioni,
l'Emilia-Romagna e il Veneto. Le uniche alture nelle vicinanze sono quelle
rappresentate dai colli Euganei, famosa zona termale con al centro Abano
Terme. Proprio per le caratteristiche morfologiche del terreno attraversato,
nella stagione invernale è spesso invasa dalla nebbia che determina una
visibilità molto scarsa.

La gestione è di competenza della società _Autostrade per l'Italia_.

All'altezza di Ferrara Sud è presente uno svincolo autostradale per Porto
Garibaldi, sul mare Adriatico, che nel primo tratto tra il casello Ferrara Sud
e l'incrocio con la Strada Statale 16 è proprietà "Autostrade per l'Italia", e
tra quest'incrocio e la SS 309 "Romea" competenza ANAS. Attualmente il
cosiddetto Raccordo autostradale 8 fino a Porto Garibaldi è equipollente a una
superstrada senza pedaggio, ma è stata manifestata l'intenzione di
trasformarla in autostrada a pagamento nel futuro prossimo.

Questa autostrada è stata scelta, unitamente alla A4 e alla A14, per testare i
nuovi dispositivi di misurazione della velocità media (Tutor) in funzione
dalla fine del 2005. Il primo "portale", in direzione Bologna, è situato poco
prima dell'uscita per Occhiobello, il secondo, che calcola la velocità media
rispetto al primo, è situato poco prima dell'uscita Ferrara Nord.

![Autostrada A13
Italia.svg](//upload.wikimedia.org/wikipedia/commons/thumb/3/34/Autostrada_A13_Italia.svg/20px-
Autostrada_A13_Italia.svg.png) Diramazione Padova Sud

La **diramazione per Padova sud** congiunge l'autostrada A13, a sud di Padova,
con la tangenziale omonima. Il tracciato della struttura è pianeggiante, con
due corsie per senso di marcia.

  
Inizialmente la diramazione costituiva la tratta terminale dell'A13. Quando fu
costruito il tratto che porta all'A4 lo svincolo fu costruito in modo
incompleto: non era possibile raggiungere la diramazione provenendo dall'A13
in direzione Bologna né raggiungere l'A13 in direzione A4 provenendo dalla
diramazione. Nel 2013 sono stati aperti i cantieri per completare lo svincolo
con le rampe mancanti; i lavori si sono conclusi ad aprile 2017: il nuovo
raccordo è stato aperto al traffico il 20 settembre 2017[10][11][12].

  

La _diramazione per Ferrara_ è lunga 6,3 km e ha origine dallo svincolo di
Ferrara Sud dell'A13. Prosegue, verso Porto Garibaldi, senza soluzione di
continuità come raccordo autostradale 8 per altri 49 km.

Venne aperta al traffico il 22 dicembre 1966.[4]

Questa diramazione è classificata internamente ad Autostrade per l'Italia come
_D23_[13].

Esiste un progetto per un prolungamento in direzione ovest fino al casello di
Rolo-Reggiolo sulla autostrada A22, tramite la realizzazione dell'Autostrada
regionale Cispadana.

Altri progetti

