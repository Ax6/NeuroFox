**Giulio Panicali** (Torino, 17 febbraio 1899[1][2] – Roma, 18 marzo 1987) è
stato un attore, doppiatore e direttore del doppiaggio italiano fra i più
rappresentativi della prima generazione del doppiaggio.

Di origini napoletane, era figlio del colonnello dei bersaglieri Oscar
Panicali e Lidia Gazzeri: tra gli anni trenta e gli anni quaranta ha
interpretato diversi film come attore, tra i quali si ricorda il ruolo di
Franz Kober in _Tenebre_ di Guido Brignone (1934), con il quale ha debuttato
al cinema. Come attore partecipa a pochi film, ma divenne una delle colonne
nel campo del doppiaggio: prestò la sua inconfondibile voce vellutata, tra gli
altri, a Kirk Douglas, Robert Taylor, Tyrone Power, Robert Mitchum, Bing
Crosby, Montgomery Clift, Ronald Reagan, Ray Milland, Fred MacMurray, Glenn
Ford, Joel McCrea ed Henry Fonda. È stato anche il narratore del film _Paisà_
di Roberto Rossellini (1946) ed ha doppiato perfino Eduardo De Filippo (forse
per la prima e unica volta nella carriera cinematografica dell'attore
partenopeo) nel film _Traviata '53_. In sala di doppiaggio ha lavorato
spessissimo con Emilio Cigoli, di cui era anche cognato, avendo sposato la
sorella, e con Lydia Simoneschi.

Attivo anche nel cinema d'animazione Disney, ha interpretato il Principe in
_Biancaneve e i sette nani_ (edizione 1938) ed è stato una delle voci narranti
ne _I tre caballeros_.

Alle attività di attore e doppiatore ha affiancato quella di direttore del
doppiaggio, dirigendo il doppiaggio di _I sette samurai_ di Akira Kurosawa
(1954), _Lawrence d'Arabia_ (1962) di David Lean, _Agente 007 - Licenza di
uccidere_ (1962) e _A 007, dalla Russia con amore_ (1963) di Terence Young,
_La grande fuga_ (1963) di John Sturges, _Un tipo lunatico_ di James Neilson
(1962), _Il più felice dei miliardari_ di Norman Tokar (1967), _Il fantasma
del pirata Barbanera_ di Robert Stevenson e _Remì - Senza famiglia_ (1970).
Dirige inoltre diversi film e film d'animazione Disney come _Lilli e il
vagabondo_ (il primo doppiaggio del 1955), _La carica dei cento e uno_ (1961),
_La spada nella roccia_ (1963), _Mary Poppins_ (1964), _Cenerentola_ (il
ridoppiaggio del 1967), _Il libro della giungla_ (1967), _Bambi_ (il
ridoppiaggio del 1968), _Pomi d'ottone e manici di scopa_ (1971) e _Robin
Hood_ (1973).

Presente nelle prosa radiofonica dell'EIAR, dalla metà degli anni '30, in
prevalenza presso gli studi di Radio Roma a via Asiago.

Morì a Roma nel 1987, all'età di 88 anni.

