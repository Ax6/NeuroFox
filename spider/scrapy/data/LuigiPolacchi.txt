**Luigi Polacchi** (Penne, 18 febbraio 1894 – Pescara, 14 luglio 1988) è stato
un poeta e scrittore italiano.

Dopo gli studi compiuti nelle sedi di Penne, Ascoli Piceno, Firenze, Bologna e
Roma, fu docente di italiano e latino nel _Liceo d'Annunzio_ di Pescara e nel
_Liceo Giulio Cesare_ di Roma; ricoprì l'incarico anche presso l'Istituto
Italiano di Bruxelles; fu incaricato di presidenza di istituto e reggente del
Provveditorato agli Studi di Pescara, presidente del Conservatorio Pareggiato
_"Luisa d'Annunzio"_ ; condirettore della rivista _Tempo Nostro_ , redattore
del _Saggiatore_ e collaboratore di altre prestigiose riviste letterarie.

Nel periodo compreso tra gli anni trenta e cinquanta la sua casa di Pescara,
fu cenacolo letterario a cui presero parte anche personalità come Giovanni
Gentile, Alfredo Luciani (con cui avrebbe fondato, nel 1934, il cenacolo
culturale chiamato _Casa di Poesia_ ), Ignazio Silone, Domenico Tinozzi,
Michele Cascella ed Ennio Flaiano.

Autore di numerose opere poetiche in lingua italiana e alcune in vernacolo
abruzzese, Luigi Polacchi ebbe giudizi lusinghieri da Benedetto Croce,
Giuseppe Antonio Borgese, Gabriele D'Annunzio, Luigi Pirandello ed altri. Con
il poema epico _Italide_ , di oltre 58.000 versi, suddivisi in 62 canti.
Polacchi si è proposto come cantore del Risorgimento italiano. Il suo _Poema
nazionale degli italiani_ resta sicuramente il più eminente tentativo di
leggere la conquista dell'Unità d'Italia in chiave lirico-epica. Già i primi
versi (" _Cantiam la Patria o bel coro italiano/ come risorse una libera e
forte..._ ") annunciano il suo gusto classico e antidecadente.

Come saggista ha scritto una storia politica e letteraria degli Abruzzi: _Da
Melchiorre Delfico a Clemente De Cesaris_. Come studioso di letteratura ha
lasciato commenti critici sulle opere di Papini, Clemente De Caesaris, Cesare
De Titta, Modesto Della Porta ed altri. Come memorialista ha raccontato le
vicende della Grande guerra nelle _Memorie di un sottotenente_. Fu volontario
nella Prima Guerra Mondiale, combattente sull'Isonzo e ad Asiago e raggiunse
il grado di Tenente Colonnello di complemento di fanteria.

Dedicò molte energie alla promozione culturale dando un fondamentale
contributo al Libero Istituto che sarebbe diventato nel 1948 l'Università
Abruzzese degli Studi "Gabriele d'Annunzio" con sede a Chieti e Pescara. Il
prof. Candido Greco, in un articolo apparso nella _Rivista Abruzzese -
Rassegna Trimestrale di cultura_ (Anno LIX - 2006 - N. 2), riconosce in Luigi
Polacchi il vero fondatore di questa università.

Polacchi fu tra i primi a capire le potenzialità di crescita della città di
Pescara, antico borgo marinaro unificato con Castellamare Adriatico e poi
creata capoluogo di provincia nel 1927. La città ebbe un rapidissimo sviluppo
nel dopoguerra e Polacchi coniò il nome _Teaterno_ per la futura metropoli che
nella sua visione avrebbe riunito in un'unica città i due capoluoghi di Chieti
e Pescara.

Per la sua vasta opera poetica il nome di Polacchi fu segnalato alla
commissione del premio Nobel nel 1975 (lo stesso anno in cui il premio fu
assegnato al poeta italiano Eugenio Montale).

