![1leftarrow
blue.svg](//upload.wikimedia.org/wikipedia/commons/thumb/d/d6/1leftarrow_blue.svg/16px-1leftarrow_blue.svg.png)_Voce
principale: **Amenemhat I**._

Il **rilievo di Amenemhat I con alcune divinità (08.200.5)** è un antico
bassorilievo egizio raffigurante il faraone Amenemhat I (1991–1962 a.C.),
fondatore della XII dinastia egizia, attorniato da due divinità maschili e due
divinità femminili[1][2].

Il primo e il secondo sovrano della XII dinastia (Medio Regno), Amenemhat I e
suo figlio Sesostri I, ripresero a edificare piramidi, come i faraoni
dell'Antico Regno; le fecero erigere nella zona dell'antica capitale Menfi e
di quella dell'epoca, Ity Taui, non lontane dalla località di El-Lisht[1][2].
Le rovine assai danneggiate del Tempio funerario di Amenemhat I furono
esplorate tra il 1906 e il 1922 dagli archeologi statunitensi del Metropolitan
Museum of Art di New York. Non furono rinvenuti che pochi frammenti intatti
delle decorazioni originali delle pareti: ciononostante, questo bassorilievo
proveniente da un architrave, ottimamente conservatosi, è uno dei capolavori
dell'epoca di Amenemhat I[1][2].

Il faraone, al centro della rappresentazione, indossa una parrucca ricciuta
completata dall'ureo regale, la barba posticcia e un prezioso pettorale;
impugna lo scettro-flagello ( _nekhaka_ ) e il simbolo _mekes_. Amenemhat I è
affiancato alla sua sinistra dal dio Horus, ieracocefalo, e a destra da Anubi,
dio funerario (entrambi sono intenti a porgere al re il simbolo _ankh_ della
vita); alla estremità del rilievo figurano, identiche fra loro e riconoscibili
solo grazie alle iscrizioni geroglifiche, le due dee tutelari dell'Alto e
Basso Egitto: Nekhbet e Uadjet[1].

Altri progetti

  

