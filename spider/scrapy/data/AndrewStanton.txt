**Andrew Christopher Stanton Jr.** (Rockport, 3 dicembre 1965) è un animatore,
regista e sceneggiatore statunitense.

Deve la sua popolarità alla collaborazione con la Pixar, per la quale ha
scritto e prodotto molti dei loro film, e ha diretto i film _Alla ricerca di
Nemo_ e _WALL•E_ e co-diretto _A Bug's Life - Megaminimondo_.

Si aggiudicò la nomination per tre Premi Oscar come miglior sceneggiatura
originale per _Toy Story_ , _Alla ricerca di Nemo_ e _WALL•E_ : per gli ultimi
due si aggiudicò il Premio Oscar per il miglior film d'animazione.

È stato assunto nel 1990 presso i Pixar Animation Studios, chiamato da John
Lasseter. Lasseter notò Stanton per i suoi cortometraggi _A story_ e
_Somewhere in the Arctic_ presentati allo "Spike and Mike's Festival of
Animation" del 1987.

Stanton ha studiato come animatore tradizionale presso il California Institute
of the Arts (CalArts), ed è approdato alla Pixar, studio di animazione al
computer, senza la minima dottrina sull'informatica. Appena diplomatosi al
CalArts iniziò a collaborare, oltre che con Lasseter, anche con un altro
importante animatore americano, Ralph Bakshi, con il quale lavora alla
scrittura di alcuni episodi della serie animata _Mighty Mouse, the New
Adventure_.

Stanton e John Lasseter erano gli unici dipendenti Pixar che fossero degli
animatori, e non programmatori o ingegneri informatici. Stanton inizialmente
collaborò all'animazione di spot commerciali, business verso cui in quegli
anni era orientata la Pixar. Successivamente fece parte del team creativo
degli ideatori di _Toy Story_ , il primo lungometraggio d'animazione
interamente in CGI. Con questo film Andrew Stanton guadagnò la sua prima
nomination agli Oscar, quella per la miglior sceneggiatura originale
(riconoscimento che per la prima volta andò a un film d'animazione).

Nel 2003 scrive e dirige il suo primo lungometraggio, _Alla ricerca di Nemo_.
Con questo film Andrew Stanton ottiene il premio Oscar per il miglior film
d'animazione e la sua seconda nomination per la miglior sceneggiatura
originale.

Nel 2008 realizza il suo secondo film, _WALL•E_ , che anche questa volta
scrive e dirige e ottiene nuovamente l'oscar come miglior film d'animazione.
Lavora con Mark Andrews alla scrittura dell'adattamento cinematografico dei
romanzi di John Carter di Marte[1], serie fantascientifica scritta agli inizi
del '900 da Edgar Rice Burroughs, di cui la Walt Disney Pictures ha
recentemente acquistato i diritti[2]. Inaspettatamente dato l'enorme successo
delle precedenti due opere, il film è stato uno dei più grandi flop della
storia del cinema[3].

Dal 1991 è sposato con Julie (fotografa) da cui ha avuto due figli: Ben e
Audrey.

Altri progetti

