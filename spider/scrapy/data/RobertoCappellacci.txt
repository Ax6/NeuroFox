**Roberto Cappellacci** (Giulianova, 7 novembre 1966) è un allenatore di
calcio ed ex calciatore italiano, di ruolo centrocampista, tecnico
dell’Aquila.

Debutta fra i professionisti a 18 anni nel Teramo in Serie C1, prelevato dai
dilettanti del Tortoreto[1], rimanendovi per tre stagioni.

Nel 1987 passa al Barletta che lo fa esordire in Serie B e già nel mercato
autunnale lo cede al Como, che disputa la Serie A, categoria nella quale
Cappellacci non scenderà mai in campo.

Nel 1988 fa ritorno in Serie C1, per un anno al Palermo e per uno al
Piacenza[2], in entrambi i casi sotto la guida di Giorgio Rumignani. Nel 1990
passa al Modena[3] dove gioca l'intera stagione da titolare in Serie B,
segnando anche il suo primo gol in cadetteria il 5 maggio 1991 contro la
Salernitana.

La stagione successiva viene ingaggiato dalla Fidelis Andria, dove alla prima
stagione contribuisce alla promozione in Serie B, militando poi nel campionato
cadetto fino al 1996; nel campionato 1995-1996 subisce un grave infortunio,
che lo tiene fuori squadra per 18 mesi[1], e a fine stagione i pugliesi
retrocedono. Cappellacci rimane in rosa e al primo tentativo aiuta i bianco-
blu a vincere il campionato di Serie C1 tornando così a giocare in Serie B per
un'altra stagione.

Nel 1998 si trasferisce alla Reggiana dove rimane per due anni, il primo in
Serie B ed il secondo il Serie C1, disputando 60 partite senza reti[4].

Termina la carriera in Serie C1 con la maglia del Giulianova, squadra della
sua città, dove gioca per due anni fino al 2002.

In tutta la carriera ha totalizzato 199 presenze in Serie B condite da 6
reti[4].

Subito dopo il ritiro diventa allenatore, iniziando come vice di Angelo
Pierleoni sulla panchina della Fidelis Andria[1], e nel campionato di Serie C2
2003-2004 guida la Rosetana[1].

Arriva alla Santegidiese nel corso della stagione 2004-2005 e rimane anche la
stagione successiva guidando la compagine vibratiana alla promozione in Serie
D[5]. In seguito allena per due stagioni il Pescina Valle del Giovenco
ottenendo al primo anno una promozione in Serie C2 nel 2006-2007 e l'anno
successivo il secondo posto e la sconfitta nella semifinale play-off.

Tra il 2008 ed il 2009 è il responsabile del settore giovanile del
Siena[6][7].

Nel 2009 allena per alcuni mesi il Pescina Valle del Giovenco in Lega Pro
Prima Divisione[7], prima di essere esonerato nel mese di novembre[8]. Viene
richiamato sulla panchina abruzzese il successivo 18 febbraio 2010[9] per
essere poi nuovamente sollevato dell'incarico il seguente 25 maggio[10].

Dal settembre 2010 torna sulla panchina della Santegidiese in Serie D[11], e i
giallorossi chiudono la stagione al settimo posto nel girone F ad un punto dai
play-off. Il 6 giugno 2011 diventa ufficialmente l'allenatore del Teramo
sempre in Serie D[12] ottenendo la promozione in Lega Pro Seconda Divisione al
termine della stagione. Sotto la sua guida tecnica, il Teramo nel campionato
2012-2013 si piazza al 6º posto e accede ai play-off, dove viene sconfitto in
finale dall'Aquila.

Il 20 giugno 2013 rescinde il contratto con il Teramo[13] e il 27 giugno
successivo diventa l'allenatore del Cosenza[14]. Il 27 ottobre 2014 alla luce
dei risultati negativi conseguiti viene sollevato dall'incarico di allenatore
dei silani[15].

Il 30 maggio 2015 diventa il nuovo allenatore del Campobasso[16]; il 3
novembre successivo viene esonerato e sostituito da Massimiliano Favo.[17]
Guida poi il Castelfidardo in due riprese nel campionato di Serie D
2016-2017[18] e nel novembre 2017 subentra sulla panchina del Ciabbino, nel
campionato di Eccellenza marchigiana[19].

Il 19 agosto 2018 diviene allenatore della neonata Città di L'Aquila, sorta la
stessa estate a seguito della mancata iscrizione nel campionato di Serie D
della vecchia società del capoluogo abruzzese[20]. Nella stagione 2018-2019
guida i rossoblù nel campionato di Prima Categoria abruzzese vincendolo, con
due giornate di anticipo, il 1º maggio 2019[21].

