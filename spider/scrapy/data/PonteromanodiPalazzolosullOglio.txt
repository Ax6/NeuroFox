Il **ponte romano di Palazzolo sull'Oglio** è un ponte in pietra costruito in
epoca romana lungo il fiume Oglio. Si trova a Palazzolo sull'Oglio, in
Lombardia. Era situato lungo la _via Gallica_ , strada romana che collegava i
maggiori _municipia_ della Pianura Padana e che iniziava a _Gradum_ (Grado)
terminando ad _Augusta Taurinorum_ (Torino).

È il più antico ponte di Palazzolo, nonché quello dotato di maggior rilevanza
storica: gli storici e alcuni dati archeologici datano la sua costruzione
intorno al IV secolo[1]. In particolare, la sua costruzione era essenziale per
i collegamenti di Brescia con Bergamo e Milano, su un tracciato stradale che
correva ai piedi delle colline e lontano dalla zone paludose e boscose della
pianura.

In epoca medievale, durante le dispute per i diritti sulle acque del fiume tra
Brescia e Bergamo, vennero costruiti alle due estremità dei fortilizi che lo
racchiusero. Quanto agli archi, le dimensioni del ponte subirono molte
modifiche nel corso del tempo: il primo arco verso la piazza, ancora oggi
esistente ma non visibile, venne chiuso e interrato quando si demolì il
"torrazzo", ovvero la fortificazione del ponte sul lato bresciano, e si
ampliarono i fabbricati della piazza del Mercato, l'attuale piazza Roma, con
la costruzione di un edificio porticato il cui scopo era di fungere da albergo
per i viandanti. Sempre in epoca medievale, il manufatto era tenuto in ordine
e transitabile per incassare il pagamento di un pedaggio, detto "pontatico".

Intorno al 1511 si procedette alla sostituzione di un arco danneggiato con una
struttura di legno fornito dai Grumellesi; struttura che, nel 1533, fu
nuovamente sostituita da pietre di Sarnico. Il 4 ottobre 1788 venne demolito
sia l'antico portone sia il muraglione che fiancheggiava la salita per aprire
il passaggio all'odierna via Garibaldi. Durante la guerra del 1799 l'arco
centrale cadde, o venne fatto cadere, per impedire il passaggio delle truppe.
Per almeno dieci anni rimase in legno e solo nel 1810 fu ricostruito in pietra
di Sarnico[2].

A schiena d'asino e con volte in pietre squadrate, il ponte fu nel corso dei
secoli teatro di numerosi eventi, anche bellici, e subì alcune modifiche.
Protetto alle estremità da due fortilizi contrapposti, tra i quali la torre
della Rocchetta, il ponte era uno snodo fondamentale per le vie di
comunicazione verso Bergamo e soprattutto verso Milano, seguendo il tracciato
detto poi della via "Francesca".

Il ponte romano di Palazzolo sull'Oglio era situato lungo la _via Gallica_ ,
strada romana che collegava i maggiori _municipia_ della Pianura Padana.
Iniziava a _Gradum_ (Grado) passando poi da _Patavium_ (Padova), _Vicetia_
(Vicenza), _Verona_ (Verona), _Brixia_ (Brescia), _Bergomum_ (Bergamo),
_Mediolanum_ (Milano) e _Augusta Taurinorum_ (Torino), dove terminava il suo
percorso.

Altri progetti

