I **cahiers de doléances** (in francese, _quaderni delle lamentele_ )[1] erano
dei registri nei quali le assemblee incaricate di eleggere i deputati agli
Stati Generali, convocati in via d'urgenza nel 1789 da Luigi XVI, annotavano
critiche e lamentele della popolazione: le richieste più frequenti
riguardavano l'abolizione delle decime ecclesiastiche e dei privilegi
signorili. L'uso dei _cahiers_ risale al XIV secolo, anche se i quaderni più
famosi restano quelli del 1789, che ogni assemblea cetuale avrebbe dovuto,
secondo disposizioni dello stesso monarca, compilare per esprimere richieste e
operare denunce al sovrano.

Elemento comune nelle rivendicazioni dei _cahiers_ è la richiesta di limitare
il potere del sovrano attraverso leggi che istituissero un parlamento
nazionale, che operasse un'attività di controllo sulle imposizioni fiscali
decise dalla monarchia e le proposte di legge.

Si cominciò nei villaggi e nelle parrocchie urbane a redigere i "quaderni di
parrocchie". Successivamente si decise di stilare un _cahier de doléances_ per
ciascun ordine, filtrando così il numeroso materiale pervenuto.

I quaderni del clero chiedevano spesso che fosse posta fine all'abitudine di
assegnare più diocesi a un solo vescovo e auspicavano l'accesso al vescovado
anche per chi non godesse di nobilità di nascita. La visione era comunque
prettamente cattolica e quindi cercava di preservare il cattolicesimo come
unica religione ufficiale dello stato. Da questi emerge la conflittualità
presente fra basso clero, legato al giansenismo, e i vescovi con il clero
regolare.

Nei quaderni dei nobili vi erano, oltre alla scontata richiesta di voto per
ordine in difesa dei privilegi, anche richieste liberali talvolta, che
invocavano la fine delle franchige fiscali e auspicano il conferimento degli
incarichi per meriti accademici più che per diritto di nascita. Dai quaderni
del secondo stato emerge la distanza e il dissenso fra l'alta nobiltà e la
nobiltà di corte e la nobiltà di provincia.

I quaderni della borghesia e dei contadini lamentavano prevalentemente i
privilegi finanziari degli altri due stati, che erano esentati da varie
imposte, e rivendicavano un potere pretendendo la fine della divisione della
società in ordini (ritenendosi la borghesia lo stato più rappresentativo). Il
terzo stato invocava un sistema di votazione all'assemblea degli stati
generali per rappresentanza numerica e non per stato, cosa che di fatto lo
escludeva dal potere decisionale, ponendolo sistematicamente in minoranza. In
numerosi cahiers viene evocata una struttura costituzionale in cui il potere
legislativo fosse affidato alla "nazione" (che spesso il terzo stato
identificava con sé stesso) congiuntamente al re, e il potere esecutivo al
sovrano.

Nel 1789, i _cahiers de doléances_ acquistarono valore di sondaggio e una
sinossi dei quaderni fu letta davanti all'assemblea costituitasi il 27 luglio
1789 per volere del conte di Tolosa.

Dalla lettura di questi documenti emerge in modo chiaro l'esasperazione del
mondo contadino per le vessazioni subite e le sperequazioni esistenti nella
ripartizione dei tributi:[2]

«Gli abitanti della comunità chiedono che la nazione francese non possa essere
tassata se non per suo consenso, e che vengano soppresse le imposte arbitrarie
da cui il popolo si trova oppresso, che i tributi che saranno riconosciuti
indispensabili vengano ripartiti su tutti i cittadini senza distinzione.»

Ciò nonostante emergono anche qui le distanze tra contadini ricchi e contadini
disagiati in merito alla suddivisione delle terre demaniali. Allo stesso modo
si percepiscono le divisioni tra mercanti e capi delle corporazioni sulle
regole del lavoro.

Dal punto di vista storiografico i _cahiers de doléances_ rappresentano
documenti importantissimi per la comprensione del clima politico e sociale in
Francia nel periodo dell'esplosione della rivoluzione francese, dando la
possibilità di indagare i sottili equilibri e le singole connessioni esistenti
tra i vari strati della società francese del tempo. I _cahiers_ finora noti
agli storici sono complessivamente sessantamila (in maggior numero riguardanti
il terzo stato).

Altri progetti

