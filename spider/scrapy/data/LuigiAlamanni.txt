**Luigi Alamanni** (Firenze, 6 marzo 1495 – Amboise, 18 aprile 1556) è stato
un poeta italiano.

Nato da Piero, mercante di lana, politico e ambasciatore filomediceo, e da
Ginevra Paganelli, Luigi Alamanni studiò filosofia a Firenze sotto la guida di
Francesco Cattani da Diacceto, allievo di Marsilio Ficino, assieme a Giovanni
di Bernardo Rucellai.

Proprio nel circolo culturale che si riuniva in casa del Rucellai, i famosi
Orti Oricellari, dove aveva sede l'Accademia platonica in un clima di ostilità
al governo mediceo, l'Alamanni strinse rapporti con Zanobi Buondelmonte, con
Machiavelli (che gli dedicò la _Vita di Castruccio_ e lo ricorderà nell' _Arte
della guerra_ ), con l'illustre grecista e scrittore vicentino Gian Giorgio
Trissino (di passaggio a Firenze nel 1516 e che agli Orti rappresentò la sua
tragedia _Sofonisba_ ), e il pupillo di questi, cioè lo stesso Giovanni
Rucellai (che sempre qui rappresentò la sua tragedia _Rosmunda_ ), oltre che
lo stesso Diaccetto. Alamanni in quel tempo praticava ancora l'arte della lana
ma studiava anche greco e latino, leggeva gli Orti i primi componimenti e
copiava antiche chiose in margine a una delle stampe fiorentine del 1488 di
Omero oggi conservata a Eton.

Nemico giurato del cardinale Giulio de' Medici (futuro papa Clemente VII), che
all'epoca era governatore di Firenze, nel 1522 Alamanni prese parte a una
congiura per ucciderlo assieme a Buondelmonti e a Jacopo da Diacceto. Scoperta
la congiura, mentre ai due affiliati venne tagliata la testa, Alamanni fuggì a
Venezia e poi in Francia dove entrò nelle grazie del re Francesco I e di sua
sorella, la dotta Margherita. Tornò a Firenze dopo cinque anni, con la nuova
cacciata dei Medici nel 1527, e prese parte al governo cittadino, con
incarichi diplomatici svolti a Genova e in Francia.

Al ritorno dei Medici nel 1530, tuttavia, migrò una volta per tutte in
Francia, dove compose la maggior parte delle sue opere e dove visse fino alla
morte, segnando per primo una strada che, quasi cento anni dopo, verrà
ripercorsa da Giovan Battista Marino. Qui pubblicherà quasi tutte le sue opere
poetiche, comprese le famose _Opere toscane_ (1532, Lione).

Fu in contatto con altri fiorentini fuorusciti o espatriati, come Benvenuto
Cellini: la moglie del poeta, Maddalena Buonaiuti, fu madrina al battesimo di
Costanza, figlia di Cellini. Nel 1539 ebbe modo di fare un viaggio in Italia
al seguito del cardinale Ippolito d'Este ed entrò in contatto con Sperone
Speroni, Benedetto Varchi, Vittoria Colonna, Pietro Bembo, Daniele Barbaro. Fu
ambasciatore presso Carlo V dopo la pace di Crepy nel 1544.

Dopo la morte di Francesco I, Alamanni ottenne la fiducia del successore
Enrico II e di sua madre Caterina dei Medici, che nel 1551 lo fece
ambasciatore francese a Genova. Fu anche ambasciatore nel 1553 in Inghilterra
in occasione dell'elezione di Maria Tudor.

Morì di dissenteria ad Amboise, dove era la corte allora, nel 1556.

Alamanni è stato considerato per alcuni secoli uno dei maggiori poeti
italiani, come prova il numero delle edizioni, che si avvicina a quello dei
massimo esponenti della poesia italiana. Tuttavia le storie della letteratura
del ventesimo e del ventunesimo secolo non gli assegnano il ruolo che
mostrarono di riconoscergli, con il numero delle ristampe, gli editori
italiani tra il Seicento e l'Ottocento.

La produzione di Alamanni è abbastanza vasta e comprende generi diversi: essi
hanno il loro comune denominatore nel palese gusto classico che le anima,
gusto che spesso è orientato più ai modelli greci che ai modelli latini e che
presuppone necessariamente il clima culturale degli Orti Oricellari. In
particolare, rilevante fu la lezione di Gian Giorgio Trissino, l'illustre
poeta e grecista vicentino che, di passaggio a Firenze nel 1513-16,
rappresentò agli Orti, alla presenza anche del Papa Leone X, la sua tragedia
_Sofonisba_ , la prima tragedia regolare moderna (cioè costruita secondo i
modelli classici). Più vastamente la poesia di Alamanni, impregnata di
classicismo ed aperta allo sperimentalismo metrico di ispirazione antica, si
accosta ad analoghi tentativi poetici di gusto classicizzante che in quegli
stessi anni contraddistinguono la poesia, oltre che del Trissino, di Bernardo
Tasso, Antonio Brocardo, Pierre de Ronsard, La Pléiade, e poi Sperone Speroni,
via via fino a Gabriello Chiabrera.

Riportiamo sotto le varie opere in ordine di composizione (se nota),
altrimenti di stampa:

La poetessa Isabella di Morra dedicò ad Alamanni un sonetto dal titolo _Non
sol il ciel vi fu largo e cortese_.

Alamanni era molto stimato da Giuseppe Parini che nel suo poemetto _Il giorno_
ricorda le Coltivazioni: "i campi / all'orecchio del re cantati furo / lungo
il fonte gentil de le bell'acque" ( _Mattino_ I, 197-199).

Già a Firenze Luigi si era sposato con Alessandra Serristori, che però non lo
seguì in Francia. Da essa ebbe tra gli altri Giovanni Battista, vescovo di
Bazas e di Mâcon, e Niccolò, comandante nell'esercito francese e schierato a
fianco di Piero Strozzi nella difesa di Siena contro Cosimo I.

Deceduta Alessandra nel 1542, era nel frattempo stata sostituita alla corte
parigina con una bella amante, Batina Larcara, vedova di Ottobone Spinola che
era tesoriere per il re di Provenza. Essa compare nelle sue opere con lo
pseudonimo di Ligura Planta, a sottolineare le sue origini genovesi.

Divenuto vedovo, Luigi si risposò con la ventenne Elena Bonaiuti, dama
fiorentina del seguito di Caterina de' Medici. Le nozze vennero celebrate a
corte nel 1543.

Altri progetti

