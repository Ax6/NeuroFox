La **Commissione europea** è una delle principali istituzioni dell'Unione
europea, suo organo esecutivo e promotrice del processo legislativo.[1] È
composta da un delegato per ogni Stato membro dell'Unione europea (detto
Commissario), richiedendo a ciascun delegato la massima indipendenza
decisionale dal governo nazionale che lo ha indicato.

Rappresenta e tutela gli interessi dell'Unione europea nella sua interezza e
avendo il monopolio del potere di iniziativa legislativa, propone l'adozione
degli atti normativi dell'UE, la cui approvazione ultima spetta al Parlamento
europeo e al Consiglio dell'Unione europea; è responsabile inoltre
dell'attuazione delle decisioni politiche da parte degli organi
legislativi,[2] gestisce i programmi UE e la spesa dei suoi fondi
strutturali.[1]

Ha la sua sede principale nel Palazzo Berlaymont a Bruxelles.

Il nucleo originario da cui deriva l'attuale Commissione europea fu l'"Alta
autorità della Comunità europea del carbone e dell'acciaio", creata nel 1951 e
insediatasi il 10 agosto 1952 a Lussemburgo. L'Alta autorità era presieduta
dal francese Jean Monnet ed era composta da nove membri (2 membri per gli
stati membri più grandi, 1 membro per quelli più piccoli). I Trattati di Roma
del 1957 affiancarono alla CECA la Comunità Economica Europea e la Comunità
europea dell'energia atomica, entrambe dotate di una propria "Commissione".
Primo Presidente della Commissione CEE fu il tedesco Walter Hallstein, mentre
il primo Presidente della Commissione Euratom fu il francese Louis Armand. La
prima riunione della Commissione della CEE si svolse il 16 gennaio 1958.

La Commissione Hallstein ottenne dei successi significativi nel processo di
armonizzazione delle legislazioni degli stati membri e riuscì gradualmente ad
affermare la propria influenza e la propria autorità, anche grazie
all'appoggio della Corte di Giustizia Europea[3]. La Commissione Hallstein II
subì le tensioni provocate dall'opposizione tra la Francia di Charles de
Gaulle e gli altri stati membri su una serie di argomenti delicati per la CEE,
quali l'ingresso del Regno Unito nella Comunità, l'elezione diretta del
Parlamento europeo, il piano Fouchet di unione politica e la Politica Agricola
Comune. Hallstein stesso rimase vittima di questa situazione: nel 1967 fu
indotto a dimettersi e non gli venne assegnato un nuovo mandato.

I tre esecutivi europei (Alta autorità della CECA, Commissione della CEE,
Commissione dell'Euratom) coesistettero fino al 1º luglio 1967, quando il
Trattato di fusione portò a combinarli in un unico organismo, la Commissione
delle Comunità europee, presieduta dal belga Jean Rey. La Commissione Rey
portò a compimento l'unione doganale nel 1968 e si impegnò per l'elezione
diretta del Parlamento europeo[4].

Nei primi anni settanta la Commissione Malfatti e la Commissione Mansholt
proseguirono con il lavoro sulla cooperazione monetaria e gestirono il primo
allargamento delle Comunità europee, con l'ingresso di Regno Unito, Irlanda e
Danimarca nel 1973[5][6]. Alla Commissione Mansholt succedettero le
commissioni Ortoli e Jenkins. Roy Jenkins fu il primo Presidente della
Commissione a partecipare a un vertice del G8 in rappresentanza dell'intera
Comunità[7]. Nei primi anni ottanta la Commissione Thorn curò l'allargamento
delle Comunità verso Sud (Grecia, Spagna e Portogallo[8]).

Jacques Delors presiedette la Commissione dal 1985 al 1995 (Commissioni Delors
I, II e III) e fu uno dei Presidenti più carismatici ed incisivi nella storia
della Commissione europea, capace di indicare obiettivi ambizioni e dare
speranza alla costruzione europea[9][10]. Delors e le sue Commissioni
promossero con forza lo sviluppo e il rafforzamento dell'integrazione europea,
portarono a compimento la creazione del mercato unico, prepararono il terreno
per la creazione dell'euro e gestirono il passaggio dalla CEE all'Unione
europea con il Trattato di Maastricht[11].

Nel 1995 entrò in carica la Commissione Santer, che continuò a preparare
l'introduzione dell'euro e che gestì il Trattato di Amsterdam, che aumentò i
poteri della Commissione europea[12]. Tuttavia, nel 1999 l'intera Commissione
fu costretta a dimettersi dal Parlamento europeo a causa di accuse di
corruzione contro alcuni suoi membri. Si trattò del primo e finora solo caso
di dimissioni dell'intera Commissione ad opera del Parlamento, e segnò una
svolta importante nel processo di affermazione dell'influenza del Parlamento
europeo e dei suoi poteri di controllo sulla Commissione[13].

La Commissione Prodi, in carica dal 1999 al 2004, gestì l'introduzione
dell'euro, l'allargamento ai 10 nuovi stati membri nel 2004 e il Trattato di
Nizza. Nel 2004 il Parlamento europeo tornò a condizionare l'approvazione
della nuova Commissione, la Commissione Barroso, bocciando la nomina del
commissario italiano designato Rocco Buttiglione, poi sostituito con Franco
Frattini[14]. La prima Commissione Barroso dovette gestire il processo di
approvazione della Costituzione europea, poi fallito, e la successiva
elaborazione ed approvazione del Trattato di Lisbona.

Nel 2010 è entrata in carica la seconda Commissione Barroso. In base al nuovo
Trattato di Lisbona, la Commissione è stata " _eletta_ " dal Parlamento
europeo, non meramente " _approvata_ "; come già nel 2004 il Parlamento ha
bocciato la nomina di una commissaria designata. Sempre in base al nuovo
Trattato, l'Alto rappresentante dell'Unione per gli affari esteri e la
politica di sicurezza è ora un membro della Commissione e un suo
vicepresidente di diritto[15][16].

La Commissione è composta da 28 commissari (uno per stato membro compreso il
presidente)[17], scelti tra le personalità di spicco dello Stato membro di
appartenenza. Tra i membri sono compresi il presidente e l'alto rappresentante
dell'Unione per gli affari esteri e la politica di sicurezza (PESC) in veste
di vicepresidente. Il presidente può nominare altri vicepresidenti.

I commissari non sono legati da alcun titolo di rappresentanza con lo Stato da
cui provengono, in quanto i commissari devono agire nell'interesse generale
dell'Unione; per tale motivo la Commissione viene definita come " _organo di
individui" a differenza del Consiglio qualificato come "organo di Stati_ ".
Questo principio viene sancito dall'art. 17 del Trattato sull'Unione europea
(TUE):

«[..] I membri della Commissione sono scelti in base alla loro competenza
generale e al loro impegno europeo e tra personalità che offrono tutte le
garanzie di indipendenza.»

«[..] La Commissione esercita le sue responsabilità in piena indipendenza.
Fatto salvo l'articolo 18, paragrafo 2, i membri della Commissione non
sollecitano né accettano istruzioni da alcun governo, istituzione, organo o
organismo. Essi si astengono da ogni atto incompatibile con le loro funzioni o
con l'esecuzione dei loro compiti.»

Dato l'alto numero di commissari venutosi a creare a seguito degli
allargamenti, il trattato chiamato "di Lisbona " prevedeva che "a decorrere
dal 1º novembre 2014, la Commissione [sarebbe stata] composta da un numero di
membri, compresi il Presidente e l'alto rappresentante dell'Unione per gli
affari esteri e la politica di sicurezza, corrispondente ai due terzi del
numero degli Stati membri, a meno che il Consiglio europeo, deliberando
all'unanimità, non decida di modificare tale numero." Il Consiglio europeo
dell'11 e 12 dicembre 2008[18][19] ha deciso che il sistema di rotazione non
entrerà in funzione.

La durata del mandato dei membri è di 5 anni, che corrispondono alla durata
delle legislature del Parlamento europeo.

La procedura di nomina è disciplinata dall'art. 17 par. 7 del TUE e ha subìto
notevoli variazioni nel corso del tempo.

Un tempo erano gli stati membri che nominavano tutta la Commissione di comune
accordo, ma successivamente il ruolo del Parlamento crebbe d'importanza.
Attualmente, il presidente della Commissione è proposto dal Consiglio europeo,
che decide a maggioranza qualificata. Il trattato di Lisbona impone che, nella
scelta, sia tenuto conto dei risultati delle elezioni europee. Il candidato
deve poi essere eletto dal Parlamento europeo a maggioranza assoluta. Se il
candidato non ottiene l'elezione, il Consiglio europeo, entro un mese, deve
presentare un altro candidato.

Alla conferma della carica, il presidente della Commissione, in accordo con il
Consiglio, sceglie i rimanenti commissari sulla base delle nomine proposte da
ognuno degli Stati membri. Alla fine l'intera Commissione deve essere
approvata dal Parlamento europeo (che ha anche facoltà di porre in essere
audizioni per vagliare le candidature dei singoli commissari), per poi essere
definitivamente nominata dal Consiglio europeo.

Con l'espressione "Commissione europea" non si indica solo l'insieme dei 28
commissari, ma anche l'insieme delle strutture burocratiche che fanno loro
riferimento e al personale da esse impiegato. La Commissione europea è infatti
strutturata in Direzioni Generali (DG), l'equivalente dei ministeri o
dicasteri degli ordinamenti statuali, suddivisi a loro volta in direzioni e
queste ultime in unità.

Ogni commissario europeo è a capo di una Direzione Generale, che prepara
documenti e proposte di iniziative, ed è assistito nel suo lavoro da un
gabinetto, che offre invece al commissario consigli e assistenza di tipo più
strettamente politico.

La Commissione europea è un organo collegiale, strutturato all'interno con
un'ampia delega di funzioni a singoli commissari, che guidano 31 direzioni
generali.

Le deliberazioni dell'istituzione vengono prese a maggioranza del numero dei
suoi membri.

Per quel che riguarda i compiti, descritti nell'art 211 dei trattati di Roma
(TCE), sono

«vigilare sull'applicazione delle disposizioni del presente trattato e delle
disposizioni adottate dalle istituzioni in virtù del trattato stesso»

Questa disposizione fa l'istituzione custode e garante della legalità
comunitaria, compito che la Commissione esercita nei confronti degli Stati
membri grazie alla procedura di infrazione.

«formula raccomandazioni o pareri nei settori definiti dal presente trattato,
quando questo esplicitamente lo preveda ovvero quando la Commissione lo
ritenga necessario»

Si tratta di un potere di raccomandazione di portata generale, coincidente per
estensione col campo d'azione del trattato.

«dispone di un proprio potere di decisione e partecipa alla formazione degli
atti del Consiglio e del Parlamento europeo, alle condizioni previste dal
presente trattato»

La Commissione europea detiene il diritto d'iniziativa nel processo
legislativo, cioè la facoltà di proporre la normativa sulla quale decidono poi
il Parlamento europeo ed il Consiglio.

«esercita le competenze che le sono conferite dal Consiglio per l'attuazione
delle norme da esso stabilite»

Quale organo esecutivo dell'Unione, la Commissione si occupa altresì
dell'attuazione pratica delle politiche comuni, della gestione dei programmi
dell'Unione e della gestione del bilancio comunitario. Questa competenza è
evidenziata anche dall'art. 202 TCE.

Le riunioni della Commissione si tengono almeno una volta la settimana, di
solito il mercoledì nella sede di Bruxelles o in quella di Strasburgo se a
Bruxelles vi è un'assemblea del Parlamento. Le sedute si tengono a porte
chiuse e sono riservate, tuttavia gli ordini del giorno delle sedute e i
verbali prodotti sono disponibili per la consultazione sul sito istituzionale.

La Commissione europea ha il potere di sanzionare gli stati membri
inadempienti nell'attuazione delle decisioni e per i ritardi nell'approvazione
di leggi in recepimento di direttive comunitarie.

Nelle capitali dei Paesi membri vi sono sedi di rappresentanza che assicurano
il coordinamento tra le strutture centrali della Commissione e quelle dei
Governi dei singoli Paesi. La rappresentanza in Italia ha sede in Roma, via IV
Novembre, 149, presso Palazzo dei Campanari.

Ingresso palazzo Berlaymont

Veduta palazzo Berlaymont

Una sala del palazzo Charlemagne

Statua dell'Europa della Commissione europea

Sala Stampa della Commissione europea a Palazzo Berlaymont

Altri progetti

