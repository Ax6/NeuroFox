**Kolbeinn Sigþórsson** (Reykjavík, 14 marzo 1990) è un calciatore islandese,
attaccante dell'AIK e della nazionale islandese.

È il fratello di Andri Sigþórsson, a sua volta ex calciatore professionista.

Cresciuto nel Vikingur tra il 1996 ed il 2005, nel 2006 esordisce con il
Kópavogur. Nel 2007, dopo 5 presenze e 1 gol in Islanda, si trasferisce nei
Paesi Bassi, all'AZ. Nell'estate del 2010 viene aggregato alla prima squadra e
il 5 agosto debutta in Europe League contro l'IFK Göteborg. Il 29 gennaio 2011
mette a segno 5 gol al VVV Venlo in campionato.[2]

Il 5 luglio 2011, dopo 32 presenze e 15 gol in campionato, per 4 milioni di
euro viene acquistato dall'Ajax con il quale firma un quadriennale fino al 30
giugno 2015. Esordisce ufficialmente da titolare con la maglia numero 9 il 30
luglio seguente nella sconfitta della Supercoppa d`Olanda contro il Twente per
2-1. Segna il suo primo gol in campionato il 14 agosto nella vittoria per 5-1
contro l'Heerenveen. Segna la sua prima doppietta il 26 agosto nella vittoria
per 4-1 contro il Vitesse.

Il 14 settembre debutta in Champions League nello 0-0 casalingo contro
l'Olympique Lione. In seguito ad una frattura al malleolo della caviglia, è
costretto a rimanere fermo per sei mesi. Ritorna in campo il 1º aprile 2012 in
Ajax-Heracles Almelo 6-0 segnando il sesto gol su assist di Theo Janssen. Il 2
maggio seguente vince la sua prima Eredivisie con l'Ajax concludendo la
stagione con 17 presenze e 7 gol totali.

Dopo aver perso la Supercoppa d'Olanda a luglio contro il PSV Eindhoven, il 12
agosto inaugura la nuova Eredivisie con un gol nel 2-2 contro l'AZ Alkmaar. In
questa stagione segna 7 gol in 15 partite di campionato contribuendo alla
vittoria della seconda Eredivisie consecutiva.

Nel 2013-2014 colleziona 42 presenze e 12 gol contribuendo ad un'altra
vittoria del campionato. L'anno seguente segna 7 gol in 27 partite
complessive.

Il 2 luglio 2015 viene comprato dal Nantes per 3 milioni di euro e firma un
contratto quinquennale.[3] Veste il numero 9 e nel corso della Ligue 1
2015-2016 prende parte a 26 partite, realizzando 3 reti.

Il 30 agosto 2016 si unisce al Galatasaray con un prestito annuale. Nel mese
di settembre, tuttavia, quando ancora non era sceso in campo in nessuna
partita ufficiale, si lesiona il menisco mediale del ginocchio sinistro.
Ricorre a un'operazione chirirgica in Turchia la quale però non elimina il
dolore nei mesi a seguire, tanto che il 29 dicembre 2016 il club giallorosso
decide di terminare il prestito.[4]

Sigþórsson decide così di incontrare alcuni esperti a Barcellona e di
sottoporsi ad un secondo intervento chirurgico in Svezia, avvenuto il 22
giugno 2017, a cui segue un lungo periodo di riabilitazione e di recupero. Nel
marzo 2018, a più di un anno e mezzo dall'infortunio, torna a giocare una
partita venendo schierato con la squadra riserve del Nantes.[5] A maggio dello
stesso anno torna anche a calcare i campi di Ligue 1 con la prima squadra,
subentrando negli ultimi minuti delle ultime due giornate di campionato. L'8
marzo 2019 la società gialloverde comunica la risoluzione consensuale del
contratto con il giocatore.[6]

Il 31 marzo 2019, a poche ore di distanza dal fischio finale della prima
giornata dell'Allsvenskan 2019 e a pochi giorni dalla chiusura del mercato,
gli svedesi dell'AIK hanno ufficializzato l'ingaggio di Sigþórsson fino al
2021.[7] Mentre il suo recupero fisico avanzava, nelle prime 11 giornate ha
giocato solo una partita, perdipiù da subentrante, vista anche la presenza di
tanti attaccanti in rosa (Goitom, Elyounoussi, Obasi, Lahne, Silva). Alla sua
quinta presenza in campionato – la seconda da titolare – Sigþórsson è tornato
al gol dopo tre anni, realizzando una doppietta che ha aperto le marcature nel
successo casalingo per 3-0 contro l'Elfsborg.[8]

Tra il 2007 ed il 2010 ha giocato nell'Under-21 islandese, segnando 4 volte in
16 incontri.

Dal 2010 fa parte della Nazionale maggiore. Viene convocato per gli Europei
2016 in Francia, in quella che è anche la prima storica partecipazione
dell'Islanda alla fase finale di una competizione continentale. Durante la
partita contro l'Inghilterra valida per gli ottavi di finale, Sigþórsson segna
la rete del definitivo 2-1 che qualifica la sua Nazionale a discapito degli
inglesi.[9] Sigþórsson va in rete anche nel quarto di finale contro i padroni
di casa della Francia, garà però persa 5-2 dagli islandesi.[10]

_Statistiche aggiornate al 9 marzo 2019._

Altri progetti

