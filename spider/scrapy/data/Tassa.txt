La **tassa** , nell'ordinamento tributario italiano, è un tipo di tributo,
ovvero una somma di denaro, dovuta dai privati cittadini allo Stato, che si
differenzia dall'imposta in quanto applicata secondo il _principio della
controprestazione_ , cioè legata a un pagamento, dovuto come corrispettivo per
la prestazione a suo favore di un servizio pubblico offerto da un ente
pubblico (ad es. tasse portuali e aeroportuali, concessioni, licenze).

La tassa è relativa a un servizio di cui un cittadino può decidere se
avvalersi o meno, e in generale, non è dipendente né dal reddito né dal costo
del servizio richiesto; tramite le imposte si realizza la copertura
finanziaria delle leggi e la spesa pubblica. Il finanziamento di opere o atti
previsti per legge attraverso una tassazione è contraria al principio di
eguaglianza e all'obbligo generale di contribuzione alla spesa pubblica (artt.
3 e 53 della Costituzione).

Questo strumento tende a perdere importanza, nei moderni sistemi tributari, a
favore di altri strumenti, quali la tariffa (vedi passaggio dalla TARSU alla
TIA) o l'imposta.

Spesso il termine "tasse" viene usato nel linguaggio corrente per indicare
genericamente l'imposizione fiscale. In questo caso è più corretto il termine
generico "tributi".

La distinzione tra tassa e imposta è ereditata dal diritto romano ed è tipica
dei Paesi di diritto latino. Nei Paesi di Common Law (Regno Unito e Stati
Uniti) vige da tre secoli il principio del "no taxation without
representation", ideato all'inizio della Rivoluzione americana. Si tratta di
un principio in base al quale i cittadini che pagano i tributi devono essere
rappresentati in Parlamento, e i tributi debbano derivare da una decisione
parlamentare, in merito a un servizio di cui beneficiano i contribuenti.
Questo principio è recepito nell'ordinamento italiano dove è vietata tramite
decreto governativo l'estensione o l'imposizione di nuovi tributi (art. 4
della legge n. 212/2000 - Statuto dei diritti del Contribuente).

Alcuni Paesi hanno adottato un sistema di _flat tax_ , ad aliquota unica o con
poche aliquote per le principali imposte. Alcuni ritengono che la
semplificazione fiscale, la riduzione delle aliquote riducano l'elusione e
l'evasione al limite che in base alla curva di Laffer un'aliquota unica,
opportunamente scelta, massimizzi il gettito fiscale. Altri ritengono
l'aliquota unica e la riduzione degli scaglioni profondamente iniqua verso i
ceti medi e contro il principio di progressività del prelievo fiscale,
affermato in varie Costituzioni.  
Altri propongono una Tobin tax un prelievo minimo sulle transazioni
finanziarie, che darebbe comunque un gettito enorme, visti i volumi di denaro
movimentati ogni giorno.

I servizi pubblici divisibili, quali ad esempio l'istruzione e la sanità,
possono essere finanziati mediante tasse. Ne sono esempi in Italia le tasse
scolastiche e universitarie o i ticket sanitari. Tuttavia, non si deve
confondere la tassa con il prezzo di questi servizi. Almeno nell'ordinamento
attuale italiano le tasse non coprono completamente il costo di questi
servizi, che quindi ricade sulla fiscalità generale e viene finanziato con le
imposte. Le giustificazioni, provenienti dalla dottrina economica per tale
scelta, sono diverse.

In primo luogo essa si giustifica con la teoria delle esternalità, secondo cui
il consumo di determinati servizi produce benefici indiretti, non solo al
consumatore, ma all'intera società, giustificandone così il contributo alla
copertura dei costi con la fiscalità generale. Facciamo un esempio:
l'istruzione universitaria produce benefici per lo studente ma anche per la
società di cui viene accresciuto il livello culturale.

In secondo luogo essa si richiama al principio costituzionale della capacità
contributiva nel concorso a finanziare le spese pubbliche. Pertanto si ritiene
necessario consentire la fruizione dei servizi ai meno abbienti fissando
l'importo della tassa al di sotto del costo (o addirittura esentando alcune
categorie dal pagamento) e contribuendo per la differenza con la fiscalità
generale, che tiene conto di questo principio.

La questione se privilegiare il cosiddetto _principio di capacità
contributiva_ affidando il finanziamento dei servizi pubblici, anche
divisibili, alle imposte con evidenti vantaggi in termini di redistribuzione
della ricchezza, ma con lo svantaggio di svincolare il costo dei servizi
stessi dal loro consumo, incoraggiando quindi fenomeni di free riding e di
spreco, o passare invece, ove possibile, a una stretta applicazione del
principio della controprestazione, accantonando così in parte l'idea
redistributiva con una penalizzazione nell'accesso ai servizi dei meno
abbienti ma con un maggiore controllo sul loro corretto utilizzo, è al centro
del dibattito politico, economico e sociale di molti paesi e molto spesso non
ha trovato soluzioni univoche.

Le tasse dovrebbero essere utilizzate per realizzare opere e fornire servizi,
utili per i contribuenti.

In un secondo momento, sorge il problema della proprietà delle opere, e di chi
abbia eventualmente il diritto a incassare un prezzo dai servizi finanziati
con le tasse.

La proprietà di un bene è solitamente in capo a chi ne ha sostenuto l'onere
finanziario. Analogamente, la proprietà di un'opera pubblica o di un servizio
pagato con le tasse dei contribuenti dovrebbe essere in capo allo Stato, che
rappresenta gli stessi finanziatori-contribuenti.

Gli eventuali utili dovrebbero essere corrisposti ai proprietari nella forma
di un reinvestimento per migliorare il servizio oppure distribuiti in termini
di uno sconto fiscale o di una somma direttamente erogabile. Questi diritti
sono elementi che distinguono proprietà e gestione sia di beni pubblici sia
privati.[ _senza fonte_ ]

Dirigenti e politici che ricevono in gestione tali forme di bene pubblico
possono indurre scelte che riguardano l'assetto proprietario, quali la
privatizzazione o trasferimento ad altri enti pubblici dell'opera e che devono
comunque essere assunte e deliberate dal soggetto proprietario dell'opera o
del bene pubblico. Decisioni di questo tipo, invece, in un'azienda privata
richiedono un parere vincolante dei proprietari.

Fra le proposte di tassazione ad aliquota unica, quella della tassazione
sull'utilizzo dei terreni, muove da considerazioni riguardo al bene pubblico.

Nel 1933, l'economista americano Henry George pubblica "Progress and poverty",
nel quale propone una tassazione unica dei possidenti terrieri e l'abolizione
di qualsiasi tassazione sul reddito, profitto o sul lavoro. Il presupposto era
quello che la terra è di proprietà dell'intera collettività, ragione per cui
il privato dovrebbe cedere parte della rendita allo Stato con un contributo
per l'occupazione del suolo pubblico.

Il "Single Tax Movement" che ne nacque aveva lo scopo di incoraggiare gli
investimenti nei fattori della produzione esenti da tasse, il capitale e il
lavoro, facendo pagare l'utilizzo del suolo pubblico, indipendentemente dalla
capacità del singolo di utilizzarlo in modo efficiente e di trarvi un
profitto.

Il debito pubblico è la risultante della differenza di entrate e uscite. Le
entrate possono essere aumentate con un incremento delle tasse oppure con
nuovo debito, oppure con denaro virtuale (che non esiste ma ha effetti
positivi sul bilancio finale) che nei conteggi finali non è rintracciabile
(pratica in disuso ma attuabile con l'avvento dei computer). Lo Stato, in
questo secondo caso, emette nuovi titoli di debito ad alto rendimento servono
a migliorare la vita dei propri cittadini, in cambio di falsa liquidità, e si
impegna a pagare i relativi interessi.[ _senza fonte_ ]

Ne deriva una "tassa da inflazione" per la quale il contribuente incontra un
aumento dei prezzi in conseguenza dell'aumento dell'offerta di moneta
circolante. Rispetto al prelievo diretto, il finanziamento della spesa
pubblica con l'emissione di nuovi debiti, ha un costo maggiore legato agli
interessi da ripagare i titoli di Stato, ed eventualmente ai nuovi debiti da
contrarre per onorare tali interessi.

Se la decisione di finanziare la spesa in deficit spetta ai Governi, col veto
della Banca centrale, esiste una deroga al principio del _"no taxation without
representation"_, che il potere politico può comunque usare laddove le ragioni
del prelievo diretto non sono condivise dai cittadini. [ _senza fonte_ ]

La tassa può essere collegata anche a un provvedimento amministrativo (tassa
sul passaporto, sul porto d'armi; tasse sulle concessioni governative).

L'indicatore della pressione fiscale non considera la cosiddetta tassa da
inflazione, essendo pari al rapporto fra le entrate e il PIL.

Non esiste un limite massimo all'aliquota per il prelievo fiscale,
indipendentemente dalla fascia di reddito, ma solamente quello definito di
volta in volta dalle normative fiscali. Esistono numerosi stati del nord
Europa in cui l'imposizione è più alta del 50%.

Altri progetti

