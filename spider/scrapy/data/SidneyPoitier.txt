**Sidney Poitier** (IPA: [ˈpwɑːtjeɪ]) (Miami, 20 febbraio 1927) è un attore e
regista statunitense.

Attore afroamericano che per primo ha raggiunto la dimensione dell'icona a
Hollywood, Poitier nacque a Miami, in Florida, il 20 febbraio 1927, figlio di
modesti commercianti bahamiani, Evelyn Outten e Reginald James Poitier. Poco
tempo dopo la sua nascita, i Poitier fecero ritorno alla natia Cat, dove il
giovane Sidney crebbe fino all'età di 10 anni, quando la famiglia si stabilì a
Nassau. All'età di 15 anni Poitier si trasferì a Miami, convivendo con il
fratello maggiore e all'età di 17 anni si stabilì a New York, vivendo di
espedienti.

Dopo essere stato nominato come miglior attore protagonista per _La parete di
fango_ (1958), per la cui interpretazione vinse un premio BAFTA, ottenne il
premio Oscar al miglior attore nel 1964 per l'interpretazione ne _I gigli del
campo_ (primo attore protagonista di colore a riuscirci), grazie al quale
vinse pure il Golden Globe. Negli anni successivi consolidò la propria fama
con alcuni ruoli rimasti memorabili, fra cui quelli di Virgil Tibbs, ne _La
calda notte dell'ispettore Tibbs_ (1967) e di John Prentice in _Indovina chi
viene a cena?_ (1967). Nel 1969 sul set conobbe l'attrice canadese Joanna
Shimkus che nel 1976 diverrà sua moglie.

Nel 2002 gli è stato conferito l'Oscar alla carriera. A lungo è stato l'unico
attore di colore insignito della massima onorificenza cinematografica, fino
alla vittoria dell'Oscar di Louis Gossett Jr. nel 1983 per il film _Ufficiale
e gentiluomo_ come miglior attore non protagonista, mentre Denzel Washington
eguagliò Sidney Poiter come numero di premi vinti, vincendo l'Oscar nel 1990
come miglior attore non protagonista per il film _Glory - Uomini di gloria_ e
nel 2002 come migliore attore protagonista per il film _Training Day_.

L'American Film Institute ha inserito Poitier al ventiduesimo posto tra le più
grandi star della storia del cinema.[1]

Dall'8 luglio 2012, dopo la morte di Ernest Borgnine (classe 1917), detentore
del record e premiato nel 1956, Poitier è in assoluto anche l'interprete
maschile Premio Oscar più anziano ancora vivente dopo Kirk Douglas. Per le
interpreti femminili il primato spetta a Olivia de Havilland (classe 1916),
vincitrice dell'Oscar nel 1947 e nel 1950.

Nelle versioni in italiano dei suoi film, Sidney Poitier è stato doppiato da:

Altri progetti

