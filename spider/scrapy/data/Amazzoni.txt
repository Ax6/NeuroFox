«guerriera ardita,  
che succinta, e ristretta in fregio d'oro  
l'adusta mamma, ardente e furïosa  
tra mille e mille, ancor che donna e vergine,  
di qual sia cavalier non teme intoppo.»

Le **Amazzoni** (in greco antico: Ἀμαζόνες, _Amazónes_ ) sono un popolo di
donne guerriere della mitologia greca.

Il nome greco _Ἀμαζών_ ( _amazòn_ ) è di dubbia etimologia.

La maggior parte degli autori classici considerano la Ἀ iniziale un'alfa
privativa che rende nullo il successivo nome μαζός, versione ionica di μαστός,
che vuol dire "seno": il risultato sarebbe quindi "senza seno".

L'etimologia è riferibile al costume tradizionale attestato dalle fonti
mitografiche secondo cui le Amazzoni si mutilavano la mammella destra allo
scopo di tendere meglio l'arco. Da tutti gli autori viene evidenziata la
relazione fra la mutilazione/occultamento degli attributi femminili e il
miglioramento delle abilità guerresche reputate qualità chiaramente maschili.

Lo pseudo-Ippocrate riferisce[1] che alle donne dei Sarmati, tradizionalmente
identificate o collegate con le Amazzoni (si veda in seguito), viene bruciata
la ghiandola mammaria destra tramite l'applicazione di un disco di rame
arroventato. La pratica viene compiuta nella prima infanzia per impedire lo
sviluppo del seno e assicurare maggior forza al braccio che tenderà l'arco.

Un riferimento ad un costume analogo delle Amazzoni viene attestato[2] da
Diodoro Siculo. Lo storico greco accenna alla mutilazione senza fornire
dettagli, ma precisando che il suo scopo è quello di rendere più forti le
donne guerriere.

Eustazio di Salonicco, ecclesiastico ed erudito bizantino del XII secolo, nel
suo commentario all' _Iliade_[3] cita la pratica della bruciatura del seno nei
termini e negli scopi precisati da Ippocrate ( _«ut arcus facilius intendant»_
), ma riferendola alle Amazzoni del poema omerico.

Un riferimento analogo compare anche nell' _Eneide_[4] di Virgilio il quale
descrivendo Pentesilea, una delle loro regine, annota come il seno della donna
sia compresso strettamente da una fascia d'oro ( _«aurea subnectens exsertae
cingula mammae_ »).

Altre fonti[ _senza fonte_ ] invece considerano la Ἀ iniziale come un
rafforzativo, e quindi la traduzione sarebbe "grande seno". Questo sarebbe
confermato dal fatto che quasi tutte le rappresentazioni di questo popolo
mostrano splendide donne con entrambi i seni fiorenti.

Altre fonti ancora[ _senza fonte_ ] lo fanno derivare dal caucasico _masa_ ,
"luna", e quindi si potrebbe tradurre con "sacerdotesse della luna".

Un'altra interpretazione fa risalire l'etimologia del nome all'iraniano " _ha-
mazan_ ", che significa " _donna guerriero_ ", discostandosi quindi totalmente
dal termine greco e dalla pratica dell'amputazione o della bruciatura del
seno. La tesi è avvalorata dalla constatazione che non siano mai state
ritrovate antiche sculture o pitture di amazzoni prive di una mammella.

Sulla base delle fonti classiche, le Amazzoni vivono nella Scizia, presso la
palude Meotide[5] o in un'area imprecisata delle montagne del Caucaso da cui
sarebbero migrate, successivamente, sulla costa centro-settentrionale
dell'Anatolia (o viceversa da questa in Scizia).

Eschilo, nella sua tragedia _Prometeo incatenato_[6], sposa l'origine
caucasica e accenna alla migrazione quando fa profetizzare, da Prometeo, la
sorte di Io. Alla fanciulla - che è stata trasformata in giovenca e che sta
disperatamente fuggendo dal castigo di Era \- viene rivelato il fatto che la
aspetta un lungo viaggio, alla fine del quale raggiungerà il Bosforo, dove
sarà liberata, non prima, però, di aver visitato vari luoghi dell'Asia
occidentale tra cui i monti del Caucaso e la palude Meotide dove vivono le
Amazzoni.

Le donne guerriere, secondo il titano, migreranno successivamente
nell'Anatolia fondando la città di Temiscira presso il fiume Termodonte[7]
nella regione del Ponto.

Erodoto le colloca[8], invece, in Scizia presso il fiume Tanai[9] cercando di
coniugare, così come già accennava Esiodo, i vari racconti mitologici degli
scontri fra gli eroi greci e le Amazzoni di Temiscira[10] con i resoconti
etnografici dell'epoca sui Sarmati, una popolazione nomade di etnia iranica,
le cui donne combattevano con gli uomini a cavallo[11], vestivano come loro e
non si sposavano prima di aver ucciso un nemico in battaglia[12].

Erodoto, contrariamente a Eschilo, fornisce un elaborato racconto della
migrazione delle Amazzoni, sconfitte dai Greci, dall'originale sede di
Temiscira fino alla palude Meotide ove si sarebbero unite ad un gruppo di
giovani maschi Sciti migrando, successivamente, assieme a costoro in una zona
imprecisata lungo il corso del fiume Tanai. In quel luogo, i loro figli
avrebbero dato origine ad un unico popolo: i _Sauromati_ (Sarmati).

La fusione fra le due popolazioni, avrebbe originato, tra i Sarmati[13], una
ginecocrazia ovvero una società matriarcale secondo alcuni autori classici fra
cui Plinio il Vecchio[14].

Strabone, qualche secolo dopo, nella sua _Geografia_[15], colloca ancora il
popolo delle Amazzoni in quell'oriente favoloso per l'uomo greco che comprende
Scizia, Persia e India, parimenti abitato da popoli reali e fantastici,
specificando, però, che le sue fonti sono in disaccordo indicando due regioni
distinte.

Secondo Teofane di Mitilene che avrebbe compiuto, come riferisce Strabone, una
spedizione in quei luoghi, le Amazzoni vivrebbero ai confini settentrionali
dell'Albania caucasica[16] in quanto separate dal fiume _Mermadalis_[17] dalle
terre degli Sciti e di altre popolazioni nomadi del Caucaso[18].

Secondo altre due fonti di Strabone, gli storici Ipsicrate e Metrodoro di
Scepsi, le Amazzoni abiterebbero una valle fra i Monti Cerauni, nell'Armenia,
e confinerebbero con i _Gargareni_ , un popolo costituito esclusivamente da
individui maschi con cui le Amazzoni si accoppierebbero per assicurarsi la
sopravvivenza.

Le donne guerriere venivano tradizionalmente governate da due regine, una
della pace (politica interna) e una della guerra (politica "estera"). Tra le
regine più conosciute si ricordano Mirina, Ippolita e Pentesilea.

In _Geografia_ XI.5.4-5, Strabone descrive il costume delle Amazzoni di
compiere, ogni primavera, una visita nel territorio del popolo vicino dei
Gargareni, i quali si offrono ritualmente per accoppiarsi con le donne
guerriere affinché possano generare dei figli. L'incontro avviene in segreto,
nell'oscurità, perché nessuno dei due amanti possa conoscere l'identità
dell'altro. Secondo Plutarco la stagione degli accoppiamenti dura due mesi,
ogni anno. Poi le Amazzoni fanno ritorno nei loro territori.[19]

La sorte della prole muta a seconda del sesso del nascituro. I maschi, secondo
Strabone, vengono rimandati nel luogo d'origine e ogni gargareno adulto adotta
un bambino senza sapere se sia o meno suo figlio; le femmine, invece,
rimangono con le madri e vengono allevate ed educate secondo i loro costumi e
istruite, in particolare, alle tecniche di caccia e di guerra.

Le armi principali delle Amazzoni sono l'arco, l'ascia bipenne ed uno scudo
particolare, piccolo ed a forma di mezzaluna, chiamato pelta. Prima di ogni
battaglia suonano il sistro, uno strumento che, producendo un suono limpido e
cristallino, non può avere lo scopo di intimorire il nemico, ma solo quello di
ingraziarsi gli dèi.[ _senza fonte_ ]

Il combattimento a cavallo è la loro specialità (ancora oggi "amazzone" è
sinonimo di "cavallerizza")[20]. Selezionano i loro animali e mantengono con
loro un rapporto di affiatamento totale che le rende delle perfette centaure;
cavalcano stalloni, nel periodo in cui i Greci si accontentano di pony.[
_senza fonte_ ]

Sono famosi i loro giochi Targarèi, dei quali narra Eumolpo: cinquanta
imbarcazioni, chiamate _titalnès_ , si affrontano sul Termodonte: scagliate
una verso l'altra a velocità folle, vincono quelle i cui campioni - detti
_targaira_ , amazzoni in piedi sulle barche che impugnano delle aste -
riescono a sostenere l'impatto senza cadere in acqua. Si procede così a
eliminazione finché non c'è un'unica vincitrice, che viene proclamata la
prediletta di Afrodite (anche questo è insolito: normalmente le Amazzoni
veneravano la Dea Madre, che può essere identificata con Cerere, ed
Artemide).[ _senza fonte_ ]

Loro insolita caratteristica è quella di schiacciare un solo seno per avere
maggiore mira con l'arco.

Le Amazzoni erano considerate nemiche dei Greci, in quanto, in una società
maschilista come quella greca l'esistenza di donne guerriere non era neanche
concepibile, e quindi esse rappresentavano la barbarie[ _senza fonte_ ] che si
contrapponeva all'ordine della civiltà ellenica.

Le Amazzoni sono citate frequentemente nella letteratura classica greca. Oltre
alle descrizioni etnografiche di autori come Erodoto, Strabone, Diodoro Siculo
che cercano di coniugare mito e storiografia, ma senza operare una netta
distinzione l'uno dall'altra, vi sono naturalmente quelle più nettamente
poetiche e mitologiche. Uno dei riferimenti epici più antichi è sicuramente
quello nell' _Iliade_ in cui sono menzionate due volte.

In _Iliade_ III.188-190, Priamo ricorda di aver combattuto le Amazzoni come
alleato di Otreo e Migdone, due sovrani della Frigia (Turchia nord-
occidentale). Le Amazzoni, ricorda Priamo, erano _«ὰντιάνεραι»_ ( _eguali ai
maschi, forti come i maschi_ ), ma non erano numerose come gli Achei.

Priamo cita anche il luogo della battaglia che appare concorde con i
riferimenti mitografici alle Amazzoni del Ponto: le rive del fiume Sangario (
_Σαγγάριος_ in greco, _Sangarius_ in latino) che è il nome antico del fiume
Sakarya nella regione storica della Frigia.

In _Iliade_ VI.186[21], la lotta contro le Amazzoni è una delle imprese
compiute da Bellerofonte che fa da perfetto contraltare, essendo le Amazzoni
le più forti fra le donne, ad un'altra impresa dell'eroe, menzionata nel verso
precedente: lo scontro con i Solimi[22] contro i quali Bellerofonte avrebbe
combattuto "la più dura battaglia con uomini"[23].

Nell' _Etiopide_ , un poema epico di Arctino di Mileto risalente al VII secolo
a.C. e molto noto nell'età classica, ma di cui ci è pervenuto solo un breve
frammento originale e un riassunto del V secolo a.C., veniva narrata la
partecipazione delle Amazzoni, guidate dalla loro regina Pentesilea, alla
guerra di Troia come alleate, questa volta, di Priamo. Il fulcro del poema era
lo scontro fra Achille e Pentesilea che si concludeva con la morte di
quest'ultima per mano dell'eroe greco e la restituzione del suo corpo ai
Troiani da parte di un Achille commosso e pieno di ammirazione verso
l'amazzone tanto da venir accusato di tradimento da un suo compagno d'arme.

I sentimenti di Achille nell' _Etiopide_ , così prossimi all'amore verso la
fiera nemica, e la tragicità intrinseca della vicenda, erano ideali per essere
trasformati, durante il Romanticismo, in un intenso dramma psicologico d'amore
e morte. E così, proprio, lo svilupperà il drammaturgo tedesco Heinrich von
Kleist nella sua tragedia Penthesilea (1808) in cui, una regina delle Amazzoni
resa folle dal contrasto insanabile fra l'amore e l'orgoglio sbrana, assieme
ai suoi cani, il corpo di Achille.

Altri progetti

![The Death of
Hyacinthos.gif](//upload.wikimedia.org/wikipedia/commons/thumb/5/5e/The_Death_of_Hyacinthos.gif/100px-
The_Death_of_Hyacinthos.gif.jpeg)

