La **capitale** , estesamente **città capitale di Stato** o in altri contesti
**capitale politica** , è in senso proprio la città che ospita la sede del
governo di uno Stato[1]. La capitale moderna storicamente non è sempre
esistita. In Europa occidentale medievale, una forma migratoria del governo
era più comune: la corte itinerante.

Il termine capitale deriva dall'aggettivo latino _capitalis_ , a sua volta dal
sostantivo _caput_. Quest'ultimo designava il _capo_ nelle sue varie
accezioni, ad esempio come parte principale del corpo umano o animale (testa),
o come origine, o come guida, o appunto come città principale di una nazione.
A Roma era infatti riservato l'appellativo di _caput mundi_ (capitale del
mondo).

La capitale può avere riconoscimento costituzionale o essere anche solo _de
facto_. Un caso è ad esempio Berna, ufficialmente _Bundesstadt_ (città
federale). Quest'ultimo titolo è condiviso dalla capitale svizzera solo con la
città di Bonn, che lo ha acquisito il 26 aprile 1994; ma in questo caso non
siamo di fronte a una capitale _de facto_ , bensì a una città che ha mantenuto
uno statuto privilegiato in ragione del suo ruolo storico di capitale.

Roma ha ottenuto il riconoscimento costituzionale dello _status_ di capitale
con la riforma del Titolo V della Costituzione italiana (2001).

«Roma è la capitale della Repubblica. La legge dello Stato disciplina il suo
ordinamento.»

Uno Stato può del resto avere una o più capitali, ufficiali e no. Quest'ultimo
caso riguarda ad es. il Sudafrica (che ne possiede ben tre: Città del Capo,
Bloemfontein e Pretoria); come dimostra proprio il caso sudafricano, i vari
poteri dello Stato (o i vari rami dell'amministrazione) possono essere
dislocati nelle diverse capitali. Alcuni Stati, in ragione del clima, hanno
avuto e hanno una capitale estiva e una capitale invernale.

La capitale di Palau, Melekeok è quella con meno abitanti, che risultavano
solo 391 nel 2011, mentre la capitale più popolata è Pechino, in Cina con
21.516.000 abitanti nel 2014[2].

Altri progetti

