Il _**Cantico delle creature**_ ( _Canticum_ o _Laudes Creaturarum_ ), anche
noto come _**Cantico di Frate Sole**_ , è un cantico di Francesco d'Assisi
composto intorno al 1224. È il testo poetico più antico della letteratura
italiana di cui si conosca l'autore (ma non il testo più antico in assoluto,
che è l'anonimo _Quando eu stava in le tu' cathene_ , una canzone d'amore
databile tra il 1180 e il 1220).[1] Secondo una tradizione, la sua stesura
risalirebbe a due anni prima della sua morte, avvenuta nel 1226. È comunque
più probabile che, come riportano le biografie di Francesco, la composizione
sia stata scritta in tre momenti diversi.

Il _Cantico_ è una lode a Dio che si snoda con intensità e vigore attraverso
le sue opere, divenendo così anche un inno alla vita; è una preghiera permeata
da una visione positiva della natura, poiché nel creato è riflessa l'immagine
del Creatore: da ciò deriva il senso di fratellanza fra l'uomo e tutto il
creato, che molto si distanzia dal _contemptus mundi_ , dal distacco e
disprezzo per il mondo terreno, segnato dal peccato e dalla sofferenza, tipico
di altre tendenze religiose medioevali (come quella instaurata da Jacopone da
Todi). La creazione diventa così un grandioso mezzo di lode al Creatore.

Di seguito si riporta il testo del componimento poetico:[2]

«Altissimu, onnipotente, bon Signore, tue so' le laude, la gloria e 'honore et
onne benedictione.

Ad te solo, Altissimo, se konfàno et nullu homo ène dignu te mentovare.

Laudato sie, mi' Signore, cum tucte le tue creature, spetialmente messor lo
frate sole, lo qual è iorno, et allumini noi per lui. Et ellu è bellu e
radiante cum grande splendore,de te, Altissimo, porta significatione.

Laudato si', mi' Signore, per sora luna e le stelle, in celu l'ài formate
clarite et pretiose et belle.

Laudato si', mi' Signore, per frate vento et per aere et nubilo et sereno et
onne tempo, per lo quale a le tue creature dài sustentamento.

Laudato si', mi' Signore, per sor'aqua, la quale è multo utile et humile et
pretiosa et casta.

Laudato si', mi' Signore, per frate focu, per lo quale ennallumini la nocte,
et ello è bello et iocundo et robustoso et forte.

Laudato si', mi' Signore, per sora nostra matre terra, la quale ne sustenta et
governa, et produce diversi fructi con coloriti flori et herba.

Laudato si', mi' Signore, per quelli ke perdonano per lo tuo amore, et
sostengo infirmitate et tribulatione.

Beati quelli che 'l sosterrano in pace, ca da te, Altissimo, sirano
incoronati.

Laudato si' mi' Signore per sora nostra morte corporale, da la quale nullu
homo vivente pò scappare: guai a quelli che morrano ne le peccata mortali;

beati quelli che trovarà ne le tue santissime voluntati, ka la morte secunda
no 'l farrà male.

Laudate et benedicete mi' Signore' et ringratiate et serviateli cum grande
humilitate»

«Altissimo, Onnipotente Buon Signore, tue sono le lodi, la gloria, l'onore e
ogni benedizione.

A te solo, Altissimo, si addicono e nessun uomo è degno di menzionarti.

Lodato sii, mio Signore, insieme a tutte le creature, specialmente il fratello
sole, il quale è la luce del giorno, e tu tramite lui ci illumini. E lui è
bello e raggiante con un grande splendore: simboleggia Altissimo la tua
importanza.

Lodato sii o mio Signore, per sorella luna e le stelle: in cielo le hai
formate, chiare preziose e belle.

Lodato sii, mio Signore, per fratello vento, e per l'aria e per il cielo;
quello nuvoloso e quello sereno, ogni tempo tramite il quale alle creature dai
sostentamento.

Lodato sii mio Signore, per sorella acqua, la quale è molto utile e umile,
preziosa e pura.

Lodato sii mio Signore, per fratello fuoco, attraverso il quale illumini la
notte. È bello, giocondo, robusto e forte.

Lodato sii mio Signore, per nostra sorella madre terra, la quale ci dà
nutrimento e ci mantiene: produce diversi frutti variopinti, con fiori ed
erba.

Lodato sii mio Signore, per quelli che perdonano in nome del tuo amore, e
sopportano malattie e sofferenze.

Beati quelli che sopporteranno ciò serenamente, perché dall'Altissimo saranno
premiati.

Lodato sii mio Signore per la nostra sorella morte corporale, dalla quale
nessun essere umano può scappare, guai a quelli che moriranno mentre sono in
situazione di peccato mortale.

Beati quelli che la troveranno mentre stanno rispettando le tue volontà. La
seconda morte, non farà loro alcun male.

Lodate e benedite il mio Signore, ringraziatelo e servitelo con grande
umiltà.»

Composto in volgare umbro del XIII secolo (folta la presenza di _-u_ finale -
plurale di terza persona in _-ano_ "konfano" - l'epitesi di _ène_ \- la
congiunzione _ka_ \- il verbo "mentovare"), con influssi toscani e francesi, e
latinismi. Alcuni latinismi sono puramente grafici, causa di ricorrenti errori
di lettura, come ad esempio la dentale doppia _ct_ ( _tucte_ , _fructi_ =
_tutte_ , _frutti_ ) e il grafema _cti_ di _sanctissime_ (= _santissime_ )[3].
La critica ha discusso a lungo, senza precise conclusioni, il valore da
attribuire alla preposizione "per": il suo uso è infatti centrale nella
definizione della natura "laudatoria" del componimento. Numerose le
interpretazioni che ne sono state date: 1) valore causale; 2) strumentale; 3)
agente; 4) mediale; 5) di stato in luogo; 6) circostanziale.

Il _Cantico_ ha la forma di prosa ritmica assonanzata. Il testo era fornito di
accompagnamento musicale, composto dallo stesso Francesco, oggi perduto. La
semplicità del sentimento espresso è rispecchiata da una sintassi semplice,
nella quale i termini sono spesso coordinati per polisindeto (esempio: " _et
per aere et nubilo et sereno et onne tempo_ ", verso 13) e gli aggettivi sono
numerosi. I versi sono raggruppati in piccoli blocchi facilmente
riconoscibili, differenziati dal punto di vista tematico. L'omogeneità di tali
blocchi è assicurata da calcolati artifici formali, che la critica moderna ha
riabilitato come raffinati e attenti, non ingenui come si pensava in epoca
romantica.

La critica più recente, in particolare Vittore Branca, ha individuato in due
soli "luoghi" biblici i veri modelli di riferimento del componimento: il salmo
148 e il cantico dei tre fanciulli nella fornace ( _Libro di Daniele_ , 3,
51-89). La discendenza da queste fonti coinvolge non solo i contenuti ma anche
la struttura formale del _Cantico_. Entrambi i testi della Bibbia si dividono
in cinque parti che costituiscono:

Francesco organizza il componimento adottando le stesse partizioni: 1) lode
assoluta di Dio; 2) firmamento; 3) elementi; 4) uomo; 5) chiesa.

Come in molti testi medievali, la numerologia biblica gioca un ruolo
strutturale fondamentale:

Nulla è invece possibile dire sul numero delle strofe e dei versi, perché non
lo consente lo stato dei manoscritti. Per ciò che riguarda la ripartizione
strofica, si consideri che nel manoscritto del codice 338 si hanno 12 lettere
maiuscole a delimitare l'inizio di altrettante lasse: tutte quelle del testo
riportato sopra, più una per la _A_ del v. 2 ( _Ad te solo_ ) e per la _E_ del
v. 8 ( _Et ellu è bellu_ ). Branca[4], rispetto all'assisiate, aggiunge altre
due partizioni, fra i vv. 24 e 25 e fra i vv. 28-29. Contini[5] accorpa i vv.
5-9 e separa, come Branca, fra 24 e 25, ottenendo 12 lasse. La ripartizione
qui adottata (già in Casella, _Il Cantico_ , pp. 119–20[6] e riproposta da
Pozzi, _Il Cantico_ , p. 6[7]) è armonica sia sintatticamente che
numericamente: in tal modo, infatti, all'interno delle dieci lasse, ogni
discorso risulta compiuto e nessun termine rinvia ad una lassa precedente:
d'altronde, con le sottopartizioni di II, VIII e IX, non si perde l'elemento
partitivo di ordine strutturale-melodico, per il quale ogni gruppo melodico
non può essere più lungo di tre versi.[8]

L'atteggiamento di Francesco nei confronti di Dio rispecchia una semplicità
che non è però assenza di profondità. Tra le due possibilità che il panorama
dottrinale dei Dottori della Chiesa offriva all'epoca, Francesco propende per
la celebrazione della Gloria divina attraverso il rapimento e l'estasi,
piuttosto che per l'enunciazione speculativo-filosofica. L'azione della lode
di Dio appare qui come un itinerario dal Creato al Creatore, un itinerario dei
sensi più che della mente, attuato per gradi.

Questa azione liturgica - che tale appare essere la finalità del _Cantico_ \-
è composta da tre elementi: un locutore, un messaggio e un destinatario. Il
locutore è l'officiante del rito e compie la funzione di invitare le creature
a dirigere la loro lode a Dio. Il messaggio è l'esaltazione dell'amore di Dio,
che si manifesta nelle creature stesse il cui compito è quello di lodarlo. Il
destinatario è naturalmente Dio.

Sul locutore pesa però il dubbio delle parole stesse con cui il _Cantico_ si
apre: "...et nullu homo ene dignu te mentovare". Come scrive Giovanni Pozzi:
«Le creature non possono pronunciare lodi confacenti a Dio. E allora perché le
lodi di Dio sarebbero sue se non nel comune senso passivo [...] ma in senso
attivo, perché Lui solo può dirle adeguatamente, perché Lui solo può
mentovarsi come agente e locutore della lode?» [Torino 1992]. A sostegno di
questa interpretazione concorre la lunga e autorevole tradizione della
teologia negativa di stampo neoplatonico e agostiniano, per la quale nessun
discorso è possibile su Dio, se non da parte di Dio stesso.

Sui contenuti del messaggio, è forse opportuno chiarire che la lista delle
creature offerta dal _Cantico_ non è una "semplice presenza" di elementi
esistenziali a diretta portata dall'uomo, ma rappresenta - sul modello biblico
sopra citato - il sistema enciclopedico di tutta la realtà cosmica allora
concepita, strutturata in un ordine poetico dotato di grande sinteticità
oratoria.

Questa complessità strutturale trova conferma nell'analisi dei riferimenti
agli elementi del creato. Subito troviamo che tutte le creature sono viste in
modo positivo e sono chiamate "fratello" e "sorella": Francesco pone l'uomo al
loro livello, in quanto anch'egli creatura, ma chiamato ad una maggiore
responsabilità morale, in quanto dotato di libero arbitrio: l'uomo trova
beatitudine solo nel rispetto della legge divina (v. 30) e nell'imitazione di
Cristo (vv. 23-26). La lode al Signore trova inizio con l'ammirazione degli
_astri_ , dei quali sono sottolineate la bellezza ed utilità: al Sole è
dedicata maggior attenzione, anche perché porta in modo particolare
"significatione" di Dio.

Francesco quindi passa alla lode per i quattro elementi fondamentali: il
vento, l'acqua, il fuoco e la terra. Al _vento_ e ad ogni variazione del tempo
non sono collegati grandi eventi distruttivi, ma essi sono descritti e lodati
per ciò che naturalmente sono, ossia fonte di sostentamento per le creature;
il vento è però anche simbolo di Dio. La visione positiva porta infatti a
vedere gli elementi non nelle catastrofi, ma nella loro più semplice funzione
ed esistenza: qui ricordiamo, per esempio, l'episodio biblico di Elia che
trova Dio non nel vento impetuoso e gagliardo, né nel terremoto, e neppure nel
fuoco, ma nel vento leggero (1Re 19,11-12). Anche l' _acqua_ è vista come "
_utile_ " e " _pretiosa_ "; la sua umiltà e castità, inoltre, la
caratterizzano come mezzo di purificazione, nei sacramenti del battesimo e
della penitenza.

Il _fuoco_ trova importanza come fonte di luce e calore, ma, come l'acqua,
rientra in una chiave di lettura simbologica cristiana, essendo riferibile
allo Spirito Santo (e dunque anche qui, come nell'elemento vento, vi è un
richiamo alla Pentecoste). La _terra_ , infine, è la madre che nutre le sue
creature: si può intravedere il richiamo all'immagine della terra che fa
crescere il grano della parabola del seminatore ( _Vangelo secondo Matteo_
13,3-9), ma anche un parallelismo con la terra nella quale ha riposato il
corpo morto di Gesù e dalla quale il risorto è tornato. Da notare dunque il
marcato parallelismo simbolico agli eventi della salvezza ed ai sacramenti. Il
tono della lauda ora muta: l'inno si incentra sull'uomo che, come abbiamo
visto, solo con Dio può essere beato.

Francesco ribadisce il _carattere divino dellacreazione_ anche nei suoi
_aspetti materiali_ , contro i catari, eretici che in quegli stessi anni
sostenevano che Dio aveva creato la realtà spirituale, mentre la realtà
materiale era di origine demoniaca. San Francesco d'Assisi polemizza anche
contro la _mentalità mercantile_ che andava rapidamente diffondendosi e per la
quale la natura era da sfruttare a fini economici, mentre il santo assisiate
sostiene che la natura fornisce all'uomo tutto ciò di cui ha bisogno ed invita
perciò a non affannarsi per ricercare continui, sempre maggiori ma inutili
beni materiali.[9]

Da qui Francesco passa al tema della morte, anch'essa sorella: nessun uomo la
può evitare e, per l'uomo in stato di grazia, anch'essa sarà un fatto
positivo, il passaggio alla vera vita con Dio; in particolare, l'attenzione
può cadere sulla locuzione _morte secunda_ , che si può riferire sia al fatto
che la morte, benigna, non può danneggiare l'uomo pio, sia al fatto che il
giusto, nel giorno del giudizio, non dovrà temere la seconda morte,
definitiva, dell'anima. Nella conclusione, Francesco formula l'invito agli
uomini toccati dal Cantico a lodare e benedire Dio, servendolo con umiltà.

In particolare, per la sua composizione, san Francesco d'Assisi si ispirò,
come già detto precedentemente, al salmo 148, nel quale si legge un invito
alla lode di Dio da parte degli elementi del creato, assai simile, e al
cantico dei fanciulli nella fornace contenuto nel veterotestamentario _libro
di Daniele_ (3, 56-88) della Bibbia in cui è ripetuta la lode
"Benedite".[10].[11]

L'attenzione alla numerologia, tipica del Medioevo, è confermata dal fatto che
i versi totali sono 33, numero significativo in quanto multiplo del 3 che
simboleggia la Trinità divina.

La "fortuna" del _Cantico_ è strettamente legata al dibattito sulla presenza o
meno di una "poeticità" dell'opera. Sino alla nascita della critica idealista,
in Italia l'esegesi del componimento era patrimonio quasi esclusivo dei
francescanisti, per i quali l'idea di una "poeticità" del _Cantico_ era
questione quasi fastidiosa.

Oggi si può affermare che nessun nome della critica novecentesca si è
sottratto al confronto con il mistero di una preghiera che non ha paragoni -
per complessità e valori estetici - con alcun'altra in Occidente (nemmeno dal
repertorio luterano è emerso qualcosa di altrettanto "classico"). Si è così
affermata l'idea di collocare il _Cantico_ sul confine che separa l'esperienza
poetica da quella della conoscenza del divino, senza necessariamente dover
decidere per una delle due.

La lode è un atto verbale performativo, vale a dire autoreferenziale e senza
scopo che non sia il suo stesso esibirsi. Ma in quanto tale, e per le ragioni
addotte nella "Teologia della lode", essa è anche esperienza estatica, perché
colloca l'"Io lodante" fuori di sé (non potendo che essere Dio stesso il
soggetto della lode). Dunque è il misticismo la profonda radice poetica del
_Cantico_ , contraddicendo alla tradizione che vuol nettamente separati il
discorso mistico e quello poetico. Come scrive Giovanni Pozzi:

«La lode divina, nella sua variante più essenziale, partecipa del discorso
mistico in quanto, essenzialmente estatica, demanda l'azione stessa del lodare
al lodato. Ma non narra nessun annullamento e nessuna trasformazione del
locutore nell'altro» - ed è quindi discorso di un Io, possibile soggetto
poetico -.«Quindi la lode ha una struttura che l'accomuna al discorso
poetico.»

« _Altissimu onnipotente bonsignore,_  
_tue so' le laude la gloria e l'honore et onne benedictione._ »

Così inizia il Cantico delle Creature di San Francesco, un inno alla potenza
del Signore e alla bellezza della Natura. Ma prima di analizzare la
composizione, capiamo meglio chi era Francesco. Francesco nasce ad Assisi
nell'anno 1181 o 1182. Suo padre era Pietro Di Bernardone, un ricco mercante
del luogo. Francesco trascorre una giovinezza facile, circondato dal lusso,
grazie ai soldi del padre. Dopo essere andato in battaglia contro i Perugini
ed essere stato catturato come prigioniero rimane in cella per un anno. La
prigionia gli fa attraversare una profonda mutazione spirituale, egli si
accorge che i beni del padre non lo faranno felice. Così, tra il 1202 e il
1206, rinuncia a tutti i beni in suo possesso e si dedica alla predicazione
del Vangelo, vivendo come Cristo in povertà assoluta. Presto comincia a
raccogliere molti seguaci intorno a sé ed al 1210 circa risale la fondazione
del primo Ordine Francescano basato sulla povertà e l'essenzialità di una vita
monastica condotta fra la gente, con i poveri, per i poveri. L'Ordine riceve
l'approvazione della regola dal Pontefice Innocenzo III non senza difficoltà:
infatti all'epoca la chiesa di Roma era in lotta con frange eretiche simili al
francescanesimo nella carica rivoluzionaria contro una chiesa, a quel tempo,
molto lontana dalla verità del Vangelo. Francesco muore nel 1226 alla
"Porziuncola", la piccola chiesa dove l'Ordine ebbe la sua prima sede, e fu
proclamato santo nel 1228 da papa Gregorio IX. Tornando al cantico: Francesco
lo scrisse in volgare umbro fra il 1224 e il 1226. In questo testo sono
evidenti il senso di fratellanza tra l'Uomo e il Creato (la natura) nel quale
il Creatore (Dio) si riflette.

In questo brano la Sorella Morte è amica dell'Uomo perché gli permette di
risorgere in Cristo.

« _Laudato si' mi' signore per sora nostra morte corporale,_  
_da la quale nullu homo vivente pò skappare._  
_Guai acquelli ke morrano ne le peccata mortali,_  
_beati quelli ke trovarà ne le tue santissime voluntati,_  
_ka la morte secunda nol farrà male._ »

Naturalmente solo se si è puri di spirito questo avverrà, altrimenti si andrà
all'inferno. Oltre alla morte ritroviamo molti elementi naturali che Francesco
riconosce Fratelli e Sorelle discendenti tutti da Dio, dal Creatore. Di ogni
elemento magnifica le peculiarità più belle e utili all'uomo, le quali sono le
migliori ragioni per lodare l'Altissimo che ha creato tutti gli elementi.

« _Laudato sie mi' signore cun tucte le tue creature,_  
_spetialmente messor lo frate sole_  
[…]  
_Laudato si' mi' signore per sora luna e le stelle,_  
_in celu l'ài formate clarite et pretiose et belle._  
_Laudato si' mi' signore per frate vento_  
_et per aere et nubilo et sereno et onne tempo_  
[…]  
_Laudato si' mi' signore per sor aqua,_  
_la quale è multo utile et humile et pretiosa et casta._  
_Laudato si' mi signore per frate focu,_  
_per lo quale ennallumini la nocte_  
[…]  
_Laudato si' mi' signore per sora nostra matre terra,_  
_la quale ne sustenta et governa..._ »

Per quanto riguarda lo schema metrico, il componimento è una "Lauda" formata
da 12 strofe irregolari in versi liberi e sciolti; sono presenti molte
assonanze in luogo delle classiche rime.

Il cantico termina poi nella maniera seguente:

« _Laudate et benedicete mi' signore_  
_et rengratiate et serviateli cun grande humilitate._ »

La storia della fortuna letteraria del _Cantico_ \- ovvero della sua opinione
e valutazione critica - coincide con il concetto stesso di "storia della
letteratura italiana". Fino al Settecento, infatti, Francesco non venne mai
letto in chiave poetica e il Cantico non venne considerato un'opera d'arte. È
solo con la nascita della disciplina storiografica \- fine XVIII, primo XIX
secolo - e con gli ideali romantici delle radici popolari della poesia, che
l'opera venne rivalutata dalla tradizione critica e filologica. L'idea dunque
del _Cantico_ come prima opera della letteratura italiana (diffusa fino alla
scoperta di _Quando eu stava in le tu' cathene_ ), nasce quindi con il
romanticismo e privilegia una concezione sociologica, e non solo retorica,
dell'opera letteraria.

È stato adattato anche in vari brani musicali:

Il testo è stato interpretato numerose volte in prosa, sia nella versione
originale che in adattamenti alla lingua italiana moderna. Tra le
interpretazioni, è possibile ricordare quelle di Arnoldo Foà, di Nando Gazzolo
e di Benedetta Valanzano.

La scelta del repertorio bibliografico qui segnalato è limitata alle proposte
più recenti riguardanti l'ultimo trentennio di studi.

Altri progetti

