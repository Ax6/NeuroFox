![1leftarrow
blue.svg](//upload.wikimedia.org/wikipedia/commons/thumb/d/d6/1leftarrow_blue.svg/16px-1leftarrow_blue.svg.png)_Voce
principale: **Lucca Comics& Games**._

_**Lucca Comics & Games 2013**_ è stata la ventottesima edizione di Lucca
Comics & Games che si è tenuta dal 31 ottobre al 3 novembre 2013,
sviluppandosi come di consueto nell'arco di quattro giorni. Le mostre
allestite presso Palazzo Ducale sono invece state aperte dal 19 ottobre al 3
novembre.

Le date di questa edizione sono state ufficializzate a dicembre 2012[1], dopo
che era stata "scongiurata" la profezia maya sulla fine del mondo che aveva
rappresentato uno degli slogan dell'edizione del 2012. L'edizione del 2013 è
stata quindi presentata ufficialmente il 23 luglio 2013 in una conferenza
stampa a cui ha presenziato anche il sindaco Alessandro Tambellini al fianco
dei vertici dell'organizzazione di Lucca Comics & Games.[2]

In questa occasione è stato annunciato che il motto della fiera sarebbe stato
"Questione di Stile", anche in conseguenza dell'accordo stretto
dall'organizzazione con la fondazione Ferragamo. È stato inoltre svelato
durante la conferenza stampa la locandina dell'evento, realizzata dal team
creativo Riot Games e rappresenta una donna vestita di scuro, dichiaratamente
ispirata al personaggio di Pris, l'androide interpretato dall'attrice Daryl
Hannah nel film _Blade Runner_[3], stagliata sullo sfondo di un baluardo delle
mura di Lucca.

Per permettere l'ampliamento dell'area espositiva della fiera sono stati
occupati nuovi spazi nella città. Un nuovo padiglione (occupato da Disney e
Marvel Italia) viene inserito in Piazza San Romano, mentre sul Baluardo San
Paolino, vicino alla zona del palco, si aggiunge un nuovo padiglione, il
_Personal Gamer_ di GameStop. Il padiglione di Piazza San Michele quest'anno è
gestito dalla Warner Bros.[4]

L'attività culturale dell'area _Comics_ della fiera si è sviluppata in circa
centosessanta eventi in sei differenti sale. Tra questi _Comics Talk VIII_ ,
_Banghete! Incontri con il fumetto italiano_ , _Comics & Science_, _Cento di
queste nuvolette_ , _Lavorare col fumetto_ e _Webseries for dummies_. Una
delle principali novità di quest'edizione è stata la Comics Artist Area, un
nuovo padiglione in cui i disegnatori e gli autori si sono altenrati per
disegnare bozzetti e incontrare il pubblico.

Uno dei principali ospiti della fiera è stato invece il fumettista Hermann,
fumettista belga, autore de _Le Torri di Bois-Maury_ , che è stato
protagonista di _showcase_ e di una mostra personale a lui dedicata. Sono
stati inoltre ospiti dell'evento il graphic journalist Guy Delisle e Terry
Moore, fumettista indipendente statunitense, oltre a vari esponenti del
fumetto giapponese come Inio Asano ( _Buonanotte, Punpun_ ), Kengo Hanazawa (
_I Am a Hero_ ) e Miki Yoshikawa ( _Yamada-kun e le 7 streghe_ ).

Nel 2013, la sezione Games ha compiuto vent'anni e per celebrare la ricorrenza
Marco Soresina ha realizzato due brevi cortometraggi in computer graphic che
vedono protagonista Grog, la mascotte di Lucca Games, tra l'altro oggetto
anche di un restyling da parte dello stesso Soresina.[5][6] Per la sezione
_Luk for Fantasy_ sono stati ospiti numerosi autori di genere fantasy come
Andrzej Sapkowski, Licia Troisi, Barbara Baraldi, Elisa S. Amore, di genere
horror come Jonathan Carroll e di genere storico come Valerio Massimo
Manfredi. È stato inoltre ospite il designer francese Stephan Martiniere,
protagonista di una mostra a lui dedicata presso Palazzo Ducale.[7] In
occasione del ventesimo anniversario di _Magic: l'Adunanza_ sono stati inoltre
invitati Rob Alexander, Steve Argyle e Jason Felix.

L'area _Music_ dell'evento invece ha compiuto il decimo anniversario e sono
stati invitati per l'occasione vari cantanti "storici" di sigle di cartoni
animati. Il concerto di Cristina D'Avena, che per l'occasione ha presenta il
suo album _30 e poi... Parte seconda_ , accompagnata dai Gem Boy, ha riunito
davanti al palco quindicimila spettatori.[8]

L'edizione del 2013 ha battuto ogni precedente record di presenze. Sui dati
ufficiali è stato riportato cohe sono stati venduti 217.646 biglietti (incluse
le presenze giornaliere degli abbonamenti)[9][10][11], con picchi di oltre
70.000 presenze nelle giornate di venerdì 1[12] e sabato 2 novembre[13], e se
si conteggiano gli accrediti si raggiungono le 264.454 presenze totali[9].
Inoltre l'organizzazione ha stimato una presenza totale, compresi i non
paganti che hanno visitato le mostre e partecipato agli eventi gratuiti, di
380.000 visitatori[9]. L'incasso totale registrato dall'organizzazione alla
fine dei quattro giorni è stato di 3.504.470,18 euro, a fronte di una spesa di
2.721.852,97 euro.[14]

L'elevato numero di visitatori, unitamente al maltempo[15], ha provocato
alcuni disagi particolarmente nelle giornate di venerdì e sabato. In
particolar modo si sono registrati ingorghi automobilistici nei pressi della
città e difficoltà di accesso in alcuni padiglioni.[15][16][17][18][19]

Si è inoltre registrata una grande quantità di irregolarità fiscali. Fra gli
stand ed i temporary store (da cui comunque l'organizzazione aveva
preventivamente preso le distanze[20]), secondo quanto dichiarato dalla
guardia di finanza l'82% dei venditori non ha rilasciato regolare scontrino
fiscale.[21] In particolar modo nei temporary store sono stati sequestrati
anche numerosi prodotti contraffatti.[21][22]

La Comics Artist Area è stato un nuovo padiglione istituito in Piazza San
Romano, in cui a rotazione un numero di illustratori, fumettisti ed artisti si
sono alternati per incontrare il pubblico. Di seguito l'elenco degli artisti
che hanno partecipato.

I premi "Gran Guinigi" sono stati consegnati durante la serata del 1º novembre
nell'Auditorium San Romano[24]. I titoli vincitori sono stati selezionati fra
198 candidati[25] da una giuria composta da Daniele Barbieri (studioso di
fumetto e presidente di giuria), Antonio Amatulli (psicologo, curatore di
Lucca Comics), Mauro Bruni (Esperto di fumetto e curatore delle mostre di
Lucca Comics & Games) e dai due fumettisti Fabio Civitelli e Zerocalcare.[26]

Altri progetti

