**Mack Signis Porter** (Accra, 15 luglio 1945) è un cantante ghanese.

Figlio di una famiglia nobile (è il primo nipote dell'ex regina del Ghana
Affipong II), a seguito della carriera diplomatica del padre successiva
all'indipendenza del Ghana nel 1957 si trasferisce dapprima in Paesi Bassi e
poi in Italia, dove completa gli studi universitari.

Proprio in Italia a Foligno nel 1966 inizia a dedicarsi alla musica con la
collaborazione di Ezio Ranaldi che firmerà tutta la sua produzione come autore
coautore delle musiche e dei testi, formando un proprio complesso ed ottenendo
un contratto discografico con la Fans, che lo fa debuttare nel 1968 con il 45
giri _È la mia donna/Contento_ : la canzone sul lato A viene anche inserita
nel musicarello _Il ragazzo che sorride_ , con Al Bano e Rocky Roberts.

Nel 1969 vince il concorso Un giovane per l'Europa, tenutosi quell'anno a
Lugano, con _Dove sei felicità_ , e partecipa con _L'amore ritornerà_ a
Settevoci, il noto programma televisivo condotto da Pippo Baudo; con questi
due brani si accosta al _rhytm 'n' blues_ ed ottiene molto successo nelle
esibizioni dal vivo.

Nel 1970 crede opportuno di cambiare ancora genere, accostandosi al rock
progressivo con influenze blues e psichedeliche, e decidendo di cantare in
inglese; firma quindi un contratto con la Ri-Fi che, dopo un altro 45 giri nel
1971, gli fa pubblicare un 33 giri (con il suo nome completo, **Mack Signis
Porter** ), con le collaborazioni di Vince Tempera ed Alberto Baldan Bembo.

Nel 1972 partecipa alla seconda edizione del _Festival di musica d'avanguardia
e di nuove tendenze_[1]

Nel 1973 registra _Circus Mind_ , che viene inserita nella colonna sonora del
film giallo _A.A.A. Massaggiatrice bella presenza offresi..._ di Demofilo
Fidani; si ritira dall'attività musicale a metà del decennio per dedicarsi
alla moda con il marchio _Mack Squire_.

