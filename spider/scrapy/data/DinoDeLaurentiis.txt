**Dino De Laurentiis** , all'anagrafe **Agostino De Laurentiis** (Torre
Annunziata, 8 agosto 1919 – Beverly Hills, 10 novembre 2010), è stato un
produttore cinematografico italiano, fratello di Luigi De Laurentiis e zio di
Aurelio De Laurentiis.

Il giovane Dino, come era soprannominato sin da piccolo, crebbe per le strade
di Torre Annunziata vendendo gli spaghetti prodotti dal piccolo pastificio del
padre.

Il suo ingresso nel mondo del cinema avviene, insieme con la decisione di
intraprendere la carriera di attore, quando si reca a Roma al Centro
Sperimentale di Cinematografia, appena inaugurato, nel biennio 1937-1938. Fra
i suoi esordi come attore vi è quello nel film _Troppo tardi t'ho conosciuta_
del regista Emanuele Caracciolo. Basta poco però, al giovane Dino, per trovare
la sua vera strada: "dopo essersi guardato allo specchio" - secondo le sue
parole[ _senza fonte_ ] \- decide di spostarsi dietro la macchina da presa,
intraprendendo la fortunata carriera di produttore.

Inizia subito, dunque, a produrre film. Il primo risale al 1940, _L'ultimo
combattimento_ di Piero Ballerini, al quale seguiranno circa 150 film durante
tutto il corso della sua lunga e prestigiosa carriera.[ _senza fonte_ ]

Il primo vero successo arriva con _L'amore canta_ del 1941, una commedia degli
equivoci, remake di un film svedese. Successivamente, nel 1942, è produttore
esecutivo sul "set" di _Malombra_ , dove supera i dubbi del produttore Gualino
dovuti alla sua ancor giovane età e si impone quale efficace professionista[1]

Dal 1946 (con il film _Il bandito_ di Alberto Lattuada) Dino per quasi
vent'anni, fino al proprio trasferimento negli Stati Uniti, è affiancato dal
fratello maggiore Luigi De Laurentiis.

Entra alla Lux Film, diventando produttore esecutivo cinematografico, giocando
un ruolo di prim'ordine per la rinascita del cinema italiano nel dopoguerra.
Lo scrittore-giornalista, cineproduttore e studioso d'arte Valentino Brosio,
che concorse, dalla seconda metà degli anni trenta alla fine degli anni
cinquanta, all'affermazione della Lux Film con il trasferimento a Roma di
questa società fondata a Torino da Riccardo Gualino, ricordò così l'esordio di
De Laurentiis:

«I direttori di produzione che scritturai per i vari film furono Marcello
Caccialupi, Fabio Franchini e altri, tra i quali un giovane che Gualino era in
dubbio se accettare (lo aveva proposto Soldati) non sapendo quanta esperienza
avesse, e lasciò a me il compito di indagare. Invitai l'interessato ad un
colloquio, in seguito al quale dissi a Gualino: "Forse non sempre troverà la
soluzione più economica ai problemi, ma è certo che è un ragazzo che non si
fermerà mai!". Infatti, non si fermò mai. Era Dino De Laurentiis...[2]»

Tra i tanti film prodotti in questo periodo si possono ricordare _Riso amaro_
(1948) di Giuseppe De Santis, _Napoli milionaria_ (1950) di Eduardo De
Filippo, _Dov'è la libertà?_ (1954) di Roberto Rossellini, _Miseria e nobiltà_
(1954) di Mario Mattoli e _La grande guerra_ (1959) di Mario Monicelli, con
Alberto Sordi e Vittorio Gassman, Leone d'Oro alla Mostra del Cinema di
Venezia.

Nel 1948 si dedica alla ristrutturazione degli stabilimenti di produzione
"Teatri della Farnesina", ex Safir, dando vita alla "Ponti-De Laurentiis"
insieme all'amico Carlo Ponti, per la prima volta con studi propri a
disposizione.

Uno dei primi successi prodotti dalla nuova etichetta è _Guardie e ladri_
(1951), di Steno e Monicelli, poi _Totò a colori_ (1952) (il primo film a
colori mai realizzato in Italia) di Steno, al quale fanno seguito numerosi
altri importanti opere, come _Europa '51_ (1952) di Roberto Rossellini, _Anni
facili_ (1953) di Luigi Zampa, fino alla consacrazione definitiva con _La
strada_ (1954) e _Le notti di Cabiria_ (1957) di Federico Fellini, due film
che vinceranno entrambi il premio Oscar per il miglior film straniero, dopo
quelli vinti da Vittorio De Sica con Sciuscià (1947) e Ladri di biciclette
(1949)

A proposito di questo periodo, lo stesso produttore ha dichiarato in
un'intervista[ _senza fonte_ ] che "il neorealismo fu inventato dai giornali.
Affermarono che alcuni registi e sceneggiatori vollero fare il neorealismo. Ma
non è vero. L'industria italiana del cinema era così povera che non c'erano
soldi per gli _studios_ , per creare dei set, per andare dappertutto. Così si
doveva girare tutto per strada." Gli studi "Ponti-De Laurentiis" sopra citati
sono oggi sede dell'istituto professionale per la cinematografia e la
televisione Roberto Rossellini di Roma.

Costruisce dei nuovi teatri di posa, sempre nei dintorni di Roma, sulla via
Pontina al km 23,270, chiamati "Dinocittà", dove sono stati anche girati
numerosi film con star hollywoodiane, come _Guerra e pace_ (1956) di King
Vidor con Henry Fonda e Audrey Hepburn, _Barabba_ (1961) di Richard Fleischer
con Anthony Quinn, _La Bibbia_ (1966) di John Huston con George C. Scott, Ava
Gardner, John Huston stesso e Peter O'Toole, _Lo sbarco di Anzio_ (1968) di
Duilio Coletti con Robert Mitchum e _Waterloo_ (1970) di Sergej Bondarcuk con
Rod Steiger e Orson Welles.

Nel 1972 la legge italiana sul cinema cambia: i sussidi vengono riservati solo
ai film con il 100% di produzione italiana (fino ad allora bastava il 50%), e
De Laurentiis decide di trasferirsi negli Stati Uniti, dove fonderà la De
Laurentiis Entertainment Group.

In America continua a produrre grandi successi: _Serpico_ (1973) di Sidney
Lumet, _I tre giorni del condor (Three Days of the Condor)_ (1975) di Sydney
Pollack, _Il giustiziere della notte (Death Wish)_ (1974) di Michael Winner,
_Conan il barbaro (Conan the Barbarian)_ (1982) di John Milius, _L'anno del
dragone (Year of the Dragon)_ (1985) di Michael Cimino, e anche alcuni remake
come il _King Kong_ (1976) di John Guillermin o _Il Bounty (The Bounty)_
(1984) di Roger Donaldson con Mel Gibson, ma anche alcuni _flop_ al
botteghino, come _Dune_ (1984) di David Lynch o _Tai-Pan_ (1986) di Daryl
Duke.

Nel 1990 realizza _Ore disperate (Desperate Hours)_ (1992), ancora di Michael
Cimino (un'operazione rischiosa, dato che il regista statunitense era
considerato il responsabile del fallimento della United Artists, e
conseguentemente bandito da Hollywood), e _Body of Evidence - Il corpo del
reato_ (1992) di Uli Edel, con Madonna, mentre, tra i titoli più recenti si
ricordano il thriller _Breakdown - La trappola_ (1997) e _U-571_ (2000) di
Jonathan Mostow.

La filosofia che ha portato al successo De Laurentiis può essere ben compresa
grazie alla sua dichiarazione alla Mostra del Cinema di Venezia 2003, dove ha
ricevuto il Leone d'Oro alla carriera: "Il problema dei registi italiani è che
vogliono fare i film con un occhio alla critica. Noi però siamo show-man e
dobbiamo fare film solo per il pubblico. Ora voglio dimostrare al cinema
italiano che ci sono grandi storie da raccontare. Ho voglia di tornare in
Italia a lavorare per fare dei film che riescano ad uscire dall'Italia".

Nel corso della serata di premiazione degli Oscar del 2001 ha ricevuto l'
_Irving G. Thalberg Memorial Award_. Infine è stato anche membro della giuria
dell'Academy of Motion Picture Arts and Sciences per il Premio Oscar.

Nel 2008 partecipa al documentario _Il falso bugiardo_ di Claudio Costa,
dedicato allo sceneggiatore Luciano Vincenzoni, suo amico, che lavorò con lui,
frequentandolo sia in Italia che a Hollywood per almeno 30 anni. Con
Vincenzoni, anche se il rapporto ebbe momenti di stallo dovuti ad
incomprensioni reciproche, De Laurentiis realizzò il capolavoro _La grande
guerra_ , e molti altri film tra cui _I due nemici_ , _Il gobbo_ , _Roma bene_
, seguiti poi da _L'orca assassina_ e _Codice Magnum_.

Lucio Trentini è stato il suo organizzatore per tutta la sua carriera
professionale, con l'assistente Gianfranco De Rosa oggi Produttore Esecutivo.

Muore per cause naturali il 10 novembre 2010 a Beverly Hills[3].

Successivamente al suo funerale tenutosi a Beverly Hills, al quale hanno preso
parte nomi noti dello _star system_ hollywoodiano, le spoglie sono state
tumulate nella tomba di famiglia presso il cimitero di Torre Annunziata,
accanto a quelle del fratello Luigi.

Ha avuto sei figli: Veronica, Raffaella, Federico e Francesca avuti da Silvana
Mangano con la quale si era sposato nel 1949; Carolyna e Dina, avute dalla sua
seconda moglie Martha Schumacher con la quale si era sposato nel 1990.

Anche suo fratello Luigi è stato un produttore e il nipote Aurelio è un
produttore cinematografico.

Nel 2012 gli è stato attribuito il Premio America alla memoria della
Fondazione Italia USA.[4]

Altri progetti

