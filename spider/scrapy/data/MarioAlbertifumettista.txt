**Mario Alberti** (Trieste, 7 maggio 1965) è un fumettista italiano.

È conosciuto in Italia per la sua collaborazione con le testate _Nathan Never,
Dragonero_ e _Legs Weaver_ della casa editrice Sergio Bonelli Editore e
all'estero per le serie _Morgana_ e _Redhand_ , pubblicate in Francia da Les
Humanoïdes Associés.

Laureato in Economia e Commercio con una tesi sulla “Distribuzione
nell'editoria a fumetti” esordisce da professionista nel 1990 sulle pagine di
Fumo di China, con una storia breve del suo personaggio Holly Connick che
verrà ristampata nella collana Nuvole da Comics e Dintorni.

Nel '91, inizia a collaborare con la rivista Intrepido, disegnando diversi
liberi e alcuni episodi della serie "Dipartimento ESP" su testi di
Michelangelo La Neve.

Nel 1993 entra a far parte dello staff della Sergio Bonelli Editore lavorando
sulla collana Nathan Never.

Nel 1994, con "Il Canto della Balena", numero 31 della serie, vince il premio
Albertarelli.

Dal '95 lavora anche sugli albi di Legs Weaver, ancora per la Bonelli, e nel
'99 esordisce alla sceneggiatura sulla stessa collana, scrivendo l'albo
speciale “L'immortale”.

Nel 2000, inizia la fruttuosa collaborazione con Luca Enoch, al quale propone
di preparare un progetto da presentare in Francia, la serie _Morgana_ ,
pubblicata dal 2002 per i tipi dell'editore francese Les Humanoïdes Associés e
tuttora in corso.

_Morgana_ è stata pubblicata anche in Spagna, Portogallo, Germania, Stati
Uniti e in Italia esce per Vittorio Pavesio Productions.

Ancora per gli Humanoides e su testi di Kurt Busiek disegna dal 2004 la serie
Redhand.

Ha illustrato alcune copertine della serie “Jonathan Steele” di Federico
Memola, edito da Star Comics.

Dal 2006 collabora con DcComics, realizzando numerose copertine tra cui
Aquaman, Wonder Woman, Dr. Fate e Shadowpact.

Nel 2012, sempre per la Sergio Bonelli Editore realizza la copertina del nono
Dylan Dog Color Fest che comprende storie di Mauro Boselli e Maurizio Mantero
tra gli altri.

Ancora per Sergio Bonelli Editore, realizza la copertina del Dylan Dog Color
Fest 2014 e del primo speciale a colori di “Dragonero”.

Dal 2013 esce in Francia la serie Cutting Edge, sceneggiata da Francesco
Dimitri e per i tipi di Delcourt, conclusa in 4 volumi e pubblicata in Italia
da Panini.

Alterna ai fumetti diverse illustrazioni per Ducati, Trieste Science + Fiction
Festival e Cross Cult tra gli altri.

Nel 2016 esce il volume “Tex -Frontera”, scritto da Mauro Boselli e nel 2017
“Il Canto di Gaia”, scritto da Alberto Ostini, per la serie “Nathan Never”,
entrambi di Sergio Bonelli Editore.

Nello stesso anno vince la “ILM Art Department Challenge” su artstation.com e
nel 2017 il premio “Giacomo Pueroni” per il miglior disegnatore di
fantascienza.

Nel 2017 disegna il primo albo della nuova collana “Bandasenzanima”, spin-off
della serie “Dragonero” di Luca Enoch e Stefano Vietti, nuovamente con Stefano
Vietti realizza il primo albo della nuova serie “Angie Digitwin” per Panini
Comics.

