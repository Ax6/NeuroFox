**Enrico VIII Tudor** (Greenwich, 28 giugno 1491 – Londra, 28 gennaio 1547) è
stato re d'Inghilterra e signore d'Irlanda (in seguito re d'Irlanda) dal 21
aprile 1509 fino alla sua morte.

Enrico VIII fu il secondo monarca della dinastia Tudor come successore di suo
padre, re Enrico VII d'Inghilterra. Nei primi tempi fu un fiero oppositore
delle teorie di Lutero, e per questo motivo ottenne nel 1521 da papa Leone X
il titolo di _Defensor Fidei_ , ossia " _Difensore della fede_ ", titolo che
ancora oggi compare sulle monete inglesi con l'acronimo latino _DEF. FID._ In
seguito, tuttavia, arrivò a un insanabile contrasto con papa Clemente VII e il
titolo fu ufficialmente ritirato da papa Paolo III.

Fu un eresiarca in quanto fondatore della Chiesa anglicana nata in seguito
allo scisma religioso, quindi alla separazione dalla Chiesa cattolica di
Roma.[1]

Sposato sei volte e detentore di un potere assoluto incontrastato, segnò
fortemente le vicende inglesi. Decretò lo scioglimento dei monasteri e
l'unione dell'Inghilterra con il Galles.

Enrico nacque a Greenwich il 28 giugno 1491. Fu il secondogenito di Enrico VII
Tudor e di Elisabetta di York. Soltanto tre dei sei fratelli di Enrico
sopravvissero: Arturo (principe di Galles), Margherita (regina consorte di
Scozia) e Maria (in seguito regina consorte di Francia). Il padre, fondatore
della dinastia, conquistò il potere e lo consolidò sposando Elisabetta, figlia
del re Edoardo IV d'Inghilterra.

Nel 1493 il giovanissimo Enrico venne nominato Conestabile del castello di
Dover e Lord Guardiano dei Cinque Porti, l'anno successivo divenne Duca di
York. In seguito venne nominato Conte Maresciallo ( _Earl Marshal_ )
d'Inghilterra e Lord luogotenente d'Irlanda. Nel 1501 presenziò alle nozze del
fratello maggiore Arturo con Caterina d'Aragona, allora rispettivamente di
quindici e sedici anni. Arturo tuttavia morì per una infezione poco dopo, ed
Enrico, all'età di soli undici anni, divenne erede al trono.

Il padre Enrico VII, desideroso di concludere un'alleanza matrimoniale fra
Inghilterra e Spagna con un nuovo matrimonio fra Enrico, ora principe di
Galles, e Caterina d'Aragona, incominciò a muoversi a livello diplomatico per
realizzare il suo progetto. Per renderlo possibile occorreva ottenere una
dispensa di papa Giulio II, perché, malgrado il matrimonio precedente non
fosse stato consumato, inglesi e spagnoli convennero sulla necessità di una
dispensa papale per la rimozione di tutti i dubbi per quanto riguardava la
legittimità dell'unione. Spinto dalla madre di Caterina, la regina Isabella,
il Papa concesse la sua dispensa con una bolla papale. Nel 1505 tuttavia
Enrico VII perse interesse per l'alleanza con la Spagna e il matrimonio non
venne più celebrato nei tempi previsti.

Alla morte del padre, nell'anno 1509, a 18 anni Enrico salì al trono col nome
di Enrico VIII. Il nuovo sovrano consolidò il regno: ridusse il potere degli
aristocratici di alto rango e si affidò al sostegno della piccola nobiltà di
provincia, la _gentry_ , proprietari di terre, che, pur non appartenendo alla
nobiltà, erano titolari di prerogative e privilegi tipici degli aristocratici.
Circa nove settimane dopo, sotto la spinta della Spagna, Enrico sposò
Caterina, già sua promessa sposa per gli impegni presi precedentemente. Papa
Giulio II e William Warham, arcivescovo di Canterbury, avanzarono dubbi sulla
validità di tale unione, malgrado la precedente bolla papale e i ripetuti
giuramenti di Caterina sulla mancata consumazione delle nozze col principe
Arturo, tuttavia la cerimonia d'incoronazione dei due sovrani venne celebrata
ugualmente, nell'abbazia di Westminster, il 24 giugno dello stesso anno.

Uomo eccezionalmente attraente, alto circa un metro e novanta, biondo e
atletico, definito "il più bel principe della cristianità", Enrico era ben
lontano dall'immagine successiva tramandata ai posteri di un re tirannico,
obeso e spietato: gioviale e cavalleresco, possedeva inoltre una vasta cultura
umanistica, una solida conoscenza delle lingue (latino, spagnolo, francese),
un genuino interesse per la teologia — dovuto anche all'approfondita
istruzione religiosa ricevuta nell'infanzia, allorché, in qualità di
secondogenito, era stato destinato alla carriera ecclesiastica — e un notevole
talento musicale.

Incominciarono quasi subito i problemi di discendenza che segneranno a lungo
il regno di Enrico VIII; la prima gravidanza della regina Caterina si concluse
con un figlio nato morto, nel 1510, e il secondo figlio, nato il 1º gennaio
1511, sopravvisse soltanto due mesi. Nei primi due anni del regno di Enrico il
potere effettivo fu esercitato da Richard Foxe, vescovo di Winchester e "lord
del sigillo privato", e da William Warham. Dal 1511 in poi fu il cardinale
Thomas Wolsey ad avere maggiore influenza sul sovrano, e in qualità di "lord
Protettore" dominerà la politica inglese fino alla sua morte[2].

Enrico aderì alla Lega Santa, un'alleanza promossa da papa Giulio II per
arginare l'espansionismo del re francese Luigi XII. Nell'alleanza entrarono
anche l'imperatore Massimiliano I e Ferdinando II il Cattolico, re della
Spagna, con il quale Enrico aveva firmato il Trattato di Westminster. Ormai
ventenne, Enrico raggiunse l'esercito inglese attraversando la Manica e
partecipando attivamente alle operazioni militari. Nel 1514 Ferdinando II
abbandonò l'alleanza e si arrivò alla pace con i Francesi. L'ascesa del re
Francesco I di Francia nel 1515 portò nuovamente l'Inghilterra e la Francia su
posizioni antagoniste.

Sul piano dinastico, nel 1516 la regina Caterina diede alla luce una bambina,
Maria ( _lady Mary_ ), facendo sperare a Enrico di poter ancora avere un erede
maschio, che fino ad allora, per fatalità, non aveva avuto.

Le vicende europee nel frattempo videro la morte di Ferdinando II nel 1516,
cui succedette suo nipote (e nipote della regina Caterina) Carlo V. Nel 1519
morì anche Massimiliano I. I Principi elettori scelsero Carlo V come
successore alla guida del Sacro Romano Impero, malgrado i tentativi
diplomatici dell'allora cardinale Wolsey che si oppose a tale nomina. La
crescente rivalità fra Francesco I e Carlo V permise a Enrico, per un certo
periodo, di diventare l'ago della bilancia tra le potenze in Europa. Francia e
Spagna cercarono dapprima l'appoggio inglese, ma dopo il 1521 l'influenza
dell'Inghilterra in Europa cominciò a diminuire. Enrico si alleò con Carlo V e
nella guerra che seguì Francesco I venne rapidamente sconfitto. La situazione
internazionale più stabile che ne seguì ridusse il peso della diplomazia
inglese in Europa.

Ritornando ai problemi dinastici interni, Enrico non aveva ancora un erede
maschio. Il popolo inglese riteneva disastroso il governo femminile ed Enrico
pensò che soltanto un erede maschio avrebbe potuto mantenere il trono e la sua
dinastia. Solo una femmina, la principessa Maria, era sopravvissuta sino ad
allora all'infanzia. Enrico in precedenza aveva avuto varie amanti, tra cui
Maria Bolena ed Elizabeth Blount. Il figlio di quest'ultima però, Henry
Fitzroy, morì appena diciassettenne di consunzione, senza contare che la sua
posizione illegittima avrebbe potuto comunque renderne quantomeno dubbie le
pretese al trono; nonostante le voci che attribuivano al re la paternità dei
due figli di Maria Bolena, Catherine Carey e Henry Carey — quest'ultimo in
effetti straordinariamente somigliante al re, Enrico, probabilmente anche per
questioni di opportunità politica, non fece alcun passo per riconoscerli come
propri. Nel 1526, quando ormai la regina Caterina, di salute peraltro sempre
più cagionevole, entrò in menopausa, il re cominciò a corteggiare la sorella
di Maria Bolena, Anna Bolena, educata in Francia, già dama di compagnia della
regina e in precedenza nota per una relazione — forse addirittura un
matrimonio clandestino — con il nobile Henry Percy, VI conte di
Northumberland.

Enrico voleva fortemente un erede maschio e incominciò a pensare alla
possibilità di far dichiarare nullo il suo matrimonio con la regina Caterina
in base alle precedenti nozze della stessa con il proprio defunto fratello e
ciò malgrado la stessa Caterina avesse ripetutamente giurato che tale unione
non era mai stata consumata. Il cardinale Wolsey e William Warham cominciarono
riservatamente un'indagine sulla validità del matrimonio, che tuttavia apparve
presto difficilmente impugnabile sul piano del diritto. Senza informare il
cardinale Wolsey, Enrico si appellò direttamente alla Santa Sede. Il suo
segretario William Knight sostenne, a Roma, che la bolla di Giulio II era
stata ottenuta con un inganno e conseguentemente era non valida. Inoltre
Enrico chiese a papa Clemente VII anche una dispensa che gli permettesse di
sposare Anna Bolena, visto che precedentemente aveva avuto una relazione con
la sorella di lei, Maria. Clemente VII, pur non favorevole ad annullare il
matrimonio, concesse la dispensa voluta, probabilmente pensando che tale
concessione non sarebbe servita a nulla finché Enrico fosse rimasto sposato a
Caterina.

In questa fase la diplomazia segreta giocò un ruolo determinante per gli
avvenimenti che seguirono. Intervennero nella contesa, solo apparentemente
interna della corona inglese, gli interessi della Spagna, cattolica, e quindi
del Sacro Romano Imperatore, poiché l'imperatore Carlo V era figlio della
sorella di Caterina: l'influenza dell'imperatore sul papato portò Clemente VII
a non annullare la bolla papale di Giulio II nonostante egli fosse propenso ad
annullarla; la reazione di Enrico, che non accettò il rifiuto del papa alle
sue richieste, comportò la nascita della Chiesa anglicana e l'annullamento di
fatto del matrimonio tra Enrico e Caterina, cui seguirà a sua volta la
scomunica di papa Clemente. La regina Caterina portò la questione davanti alla
legge, ma venne sconfitta — celebre la sua supplica rivolta al marito in tale
occasione e ripresa nell' _Enrico VIII_ di William Shakespeare — anche se gli
argomenti portati a sostegno della presunta consumazione del matrimonio con il
principe Arturo apparvero già all'epoca non molto convincenti[3]. In seguito
alla decisione sulla nullità del matrimonio, Caterina fu costretta a lasciare
la corte reale e perse il titolo di regina, venendo chiamata «la principessa
vedova del Galles», titolo che le era già stato conferito oltre vent'anni
prima. Il re stava ormai per divenire il capo della Chiesa Anglicana e
l'influenza di Roma sulle vicende dinastiche della corona inglese stava per
essere annullata.

Le vicende personali di Enrico VIII e il problema dinastico si mescolarono
agli avvenimenti storici e agli accordi segreti tra le diplomazie inglesi,
pontificie e spagnole. Il cardinale Wolsey intervenne presso la Santa Sede per
contrastare le richieste di Carlo V. Clemente VII accettò di esaminare insieme
il caso[4]. Venne presa una decisione segreta: la bolla papale che autorizzava
il matrimonio di Enrico con Caterina avrebbe potuto essere dichiarata nulla.
Il procedimento, tuttavia, si bloccò ancora una volta per l'intervento
spagnolo. La stessa regina Caterina fece appello al nipote, Carlo V, per
ottenere sostegno. Il cardinale Wolsey, non ottenendo quanto richiesto, cadde
in disgrazia presso il re e rischiò il processo, ma morì prima che questo
venisse celebrato, nel 1530.

La carica di Lord Cancelliere passò all'intellettuale e umanista Tommaso Moro,
mentre Thomas Cranmer divenne Arcivescovo di Canterbury.[1] Il 25 gennaio 1533
si celebrarono le nozze di Enrico e Anna Bolena. Tommaso Moro non approvò
l'annullamento del matrimonio tra Enrico e Caterina e non partecipò alla
cerimonia di incoronazione di Anna, tuttavia scrisse a Enrico che riconosceva
Anna come sua regina. In seguito la principessa Maria venne dichiarata
illegittima e nuovo erede al trono designato diventò la figlia della regina
Anna, la principessa Elisabetta. Caterina perse il titolo di regina e morì,
con ogni probabilità di cancro, nel gennaio 1536.

Papa Clemente rispose con la scomunica di Enrico, emessa nel mese di luglio
del 1533.

Tommaso Moro, nel frattempo, si dimise dall'incarico di governo, sostituito da
Thomas Cromwell, che divenne il nuovo Lord Cancelliere[5].

Il Parlamento approvò gli atti che sancirono la frattura con Roma nella
primavera del 1534. In particolare l' _Act of Supremacy_ (Legge di Supremazia)
stabilì che il re è «...l'unico Capo Supremo della Chiesa d'Inghilterra» e il
_Treasons Act_ (Legge sui Tradimenti) del 1534 rese alto tradimento, punibile
con la morte, il rifiuto di riconoscere il Re come tale. Al papa vennero
negate le fonti di finanziamento come l'obolo di San Pietro. L' _Act of
Succession_ (Legge di Successione), sempre del 1534, spostò la linea dinastica
dalla ex sovrana alla discendenza di Anna Bolena. Tutti gli adulti del regno
vennero tenuti ad accettare le disposizioni di queste leggi e chiunque avesse
rifiutato sarebbe stato giudicato colpevole di alto tradimento e passibile di
pena di morte.

Come conseguenza di queste leggi tutta la struttura della chiesa cattolica
inglese venne attaccata. Cromwell, spinto e sostenuto dal sovrano, fece
approvare dal parlamento, nel 1536, una legge che espropriò i possedimenti dei
monasteri minori: questa azione portò nelle casse dello stato, nel giro di
alcuni anni, ingenti quantità di denaro, ma ancora — formalmente — Enrico era
un re cattolico. Solo in seguito, sotto l'influenza di Thomas Cranmer,
arcivescovo di Canterbury e di Edward Seymour, primo duca di Somerset e conte
di Hertford, l'anglicanesimo di Enrico VIII prese un indirizzo protestante.

Dal 1536, Anna cominciò a perdere il favore di Enrico, per via del suo
carattere indisponente che le aveva alienato le simpatie persino dei
cortigiani a lei più stretti, ma soprattutto perché neppure lei era riuscita a
dare alla luce un figlio maschio. Dopo la nascita della principessa Elisabetta
( _Lady Elizabeth_ ) nel 1533, Anna ebbe altre gravidanze che si conclusero
però con aborti spontanei o con bambini nati morti; in particolare il 29
gennaio 1536 ebbe un aborto spontaneo di un maschietto e dopo questa data non
fu più considerata in grado di generare un erede. Enrico VIII, nel frattempo,
s'interessò a un'altra nobile della corte, Jane Seymour, dama di compagnia di
Anna. Jane era molto meno affascinante di Anna e aveva già 28 anni, un'età
ormai avanzata per gli standard dell'epoca, ma era di carattere più mite, e
appariva agli occhi dei contemporanei come una donna di buon senso; era
inoltre di famiglia molto più nobile di Anna e soprattutto di famiglia
numerosa, il che faceva supporre che fosse fertile.

Al fine di eliminare Anna Bolena, si preferì una modalità tale da evitare
scandali internazionali: venne istituito un processo per alto tradimento e
stregoneria, che terminò con la condanna a morte della regina. Il segretario
del re, Thomas Cromwell, fu con ogni probabilità l'artefice dell'operazione.
Anna venne accusata di aver usato la stregoneria per spingere Enrico a
sposarla, di averlo ingiuriato e di avere cospirato per ucciderlo, di essere
colpevole di incesto con il proprio fratello, George Boleyn, di avere altri
amanti fra cui un musicista di corte d'origine fiamminga, Mark Smeaton, i
cortigiani Henry Norris, Francis Weston e William Brereton. Durante il
processo, dei testimoni dichiararono che Anna aveva confidato a varie dame di
compagnia e altri cortigiani che il re era in realtà impotente, lasciando
intendere che la piccola Elisabetta non fosse figlia di Enrico. La corte,
presieduta da Thomas Howard e della quale faceva parte l'ex pretendente di
Anna, Henry Percy, giudicò la regina colpevole e la condannò a morte, insieme
al fratello Boleyn e ai quattro presunti amanti.

L'esecuzione ebbe luogo il 19 maggio 1536. Due giorni prima, l'arcivescovo
Thomas Cramer aveva dichiarato nullo il suo matrimonio con Enrico[6].

Il giorno dopo, 20 maggio, si celebrò in segreto, ma con sontuosa
magnificenza, il fidanzamento fra Enrico e Jane Seymour; dieci giorni dopo si
celebrò il matrimonio. La legge inglese di successione del 1536 dichiarò che i
figli di Enrico e della regina Jane sarebbero stati primi nella linea di
successione e che _lady Mary_ e _lady Elizabeth_ erano illegittime. Il 12
ottobre 1537 Jane diede alla luce un figlio maschio, principe Edoardo. La
regina presenziò al battesimo, ma sviluppò una sepsi e morì una decina di
giorni dopo, sinceramente compianta da tutto il popolo. Enrico VIII rimase — a
detta di tutte le fonti — profondamente turbato dalla perdita della donna, che
gli aveva finalmente generato un erede.

È probabile che la depressione, conseguente al lutto, abbia aggravato i suoi
problemi di salute. Nel 1537, Enrico aveva già superato i quarantacinque anni
— età, per l'epoca, ritenuta già avanzata - e, complici gli eccessi alimentari
(peraltro del tutto consueti per l'aristocrazia inglese), si avviava a
diventare obeso, mentre dolorose ferite sulle gambe (con ogni probabilità
dovute alla gotta e al diabete) gli impedivano di camminare e lo tormentavano
con emorragie e infezioni.

Nel 1536 Enrico fece approvare l' _Act of Union_ (Legge dell'Unione), che
formalmente annetté il Galles alla corona d'Inghilterra. L'Inghilterra e il
Galles divennero quindi un'unica nazione. La Legge, da quel momento, impose
l'uso del solo inglese negli atti ufficiali nel Galles, ignorando le proteste
di chi usava la lingua gallese. Sempre nel 1536 una sommossa, il _Pilgrimage
of Grace_ , scoppiò nell'Inghilterra del nord. Per calmare i cattolici
ribelli, Enrico dapprima fece alcune concessioni ma poi, quando scoppiò una
seconda sommossa, i capi della rivolta vennero condannati a morte per
tradimento e giustiziati. Nel 1538 Enrico sanzionò la distruzione dei santuari
dedicati ai santi cattolici romani e fu scomunicato il 17 dicembre dello
stesso anno. Nel 1539 i monasteri che ancora rimanevano in Inghilterra vennero
tutti aboliti e le loro proprietà trasferite alla Corona. Come ricompensa
Thomas Cromwell, artefice di queste azioni, venne nominato conte di Essex. I
religiosi minori persero i loro seggi alla Camera dei Lord, dove restarono
solo arcivescovi e vescovi. I Lord spirituali (membri del clero con seggio
nella Camera dei Lord) per la prima volta vennero superati in numero dai Lord
temporali.

La questione dinastica tuttavia non era ancora risolta. L'unico erede maschio,
il principe Edoardo, non godeva di buona salute ed Enrico, su consiglio di
Thomas Cromwell, pensò allora ad Anna di Clèves, sorella del protestante duca
di Clèves. Il duca era visto anche come importante alleato in caso di un
attacco cattolico all'Inghilterra. Dopo aver visto il lusinghiero ritratto
della giovane, dipinto da Hans Holbein il Giovane,[7] Enrico decise di
sposarla e il matrimonio si celebrò il 6 gennaio 1540. L'unione tuttavia durò
solo fino a luglio, appena sei mesi. Ciò fu dovuto a due cause: la giovane
Anna, cresciuta secondo le usanze tedesche e priva della raffinata cultura che
aveva contraddistinto le tre precedenti consorti reali, risultò essere assai
meno attraente rispetto al dipinto. Inoltre, vi furono forti considerazioni
politiche. Il duca di Clèves era impegnato in una disputa con l'imperatore ed
Enrico non voleva esservi coinvolto. La regina Anna acconsentì alla richiesta
di Enrico di annullare il matrimonio, e testimoniò che il loro matrimonio non
era mai stato consumato. Ricevette così, in ricompensa, il bizzarro titolo
nobiliare di «Amatissima sorella del re», una cospicua rendita annua e
svariate tenute, compreso il Castello di Hever, già appartenuto alla famiglia
di Anna Bolena, vivendo, pare, alquanto felicemente, fino al 1557, ultima a
morire tra le sei mogli del sovrano.

Anche Thomas Cromwell quindi perse il favore del re per il suo ruolo nella
vicenda.[8] Il 28 luglio del 1540 (lo stesso giorno della esecuzione di Thomas
Cromwell) Enrico sposò la giovane Caterina Howard, già dama di compagnia di
Anna di Clèves, prima cugina di Anna Bolena nonché discendente della nobile
casata Howard. Caterina all'epoca aveva circa 18 anni.

Tuttavia, anche questo matrimonio durò poco. La regina venne sospettata di
avere più di una relazione, in particolare con altri due uomini, uno dei quali
sosteneva di esserne il legittimo marito, mentre l'altro, certo Thomas
Culpepper, era uno dei cortigiani favoriti del re. Thomas Cranmer, già in
passato fiero oppositore della potente famiglia cattolica degli Howard, portò
le prove del tradimento all'attenzione del re. Le indagini che seguirono
provarono i fatti e tra il dicembre 1541 e il febbraio 1542 avvenne
l'esecuzione dei due amanti e della stessa Caterina, che all'epoca non aveva
nemmeno vent'anni e si presentò al patibolo talmente prostrata da dover essere
sorretta fino all'ultimo.

Enrico sposò quindi la sua sesta e ultima moglie, la ricca vedova Caterina
Parr, la terza con questo nome, nel 1543. La Parr, donna di eccezionale
cultura e carattere volitivo, si scontrò subito con Enrico per motivi
religiosi; infatti era protestante mentre Enrico era ancora - nell'intimo - un
cattolico. Le frequenti discussioni portarono quasi alla rottura, finché
qualcuno suggerì alla nuova regina che con le sue argomentazioni aveva passato
il segno. Così Caterina si recò dal re per spiegargli che se discuteva tanto
animatamente con lui, era solo per il piacere di sentire le sue doti
retoriche. Caterina inoltre contribuì a riconciliare Enrico con le sue prime
due figlie, Mary ed Elizabeth, e a garantire qualche anno di serenità ai figli
del sovrano.

Nel 1544 una legge del Parlamento reinserì Maria ed Elizabeth nella linea di
successione dopo il principe Edward, benché fossero ancora ritenute
illegittime. La stessa legge confermò a Enrico il diritto di determinare, con
le sue volontà, l'ulteriore successione al trono.

Nel 1544, nonostante l'obesità, quasi sicuramente lo scorbuto dovuto a una
pessima alimentazione - negli ultimi anni, il sovrano pesava all'incirca 180
kg per 1,85 m di statura - e l'aggravarsi della gotta e del diabete, Enrico
prese parte all'assedio di Boulogne, espugnando la città dopo oltre due mesi
di assedio. Gli ultimi anni furono segnati da un inarrestabile declino fisico
e mentale,[9] culminato nelle accuse di eresia e tradimento lanciate contro la
moglie Caterina Parr, che evitò l'arresto nell'estate 1546 solo dopo aver
formalmente ribadito la propria sottomissione al consorte, e nell'arresto del
giovane conte di Surrey e dell'ormai anziano genitore di questi, Thomas
Howard, III duca di Norfolk con l'accusa di tradimento. Surrey fu decapitato
il 19 gennaio 1547 e il padre ebbe salva la vita unicamente perché
l'esecuzione fu rimandata in seguito alla morte del re.

Dopo alcuni giorni di agonia, durante i quali non riuscì più neppure a
parlare, Enrico si spense il 28 gennaio 1547 nel palazzo di Whitehall. Le
spoglie del sovrano vennero inumate nella _Saint George's Chapel_ del Castello
di Windsor, vicino alla terza moglie Jane Seymour.

In conseguenza dell'Atto della successione del 1544, l'unico figlio maschio di
Enrico, Edoardo, ereditò la corona, diventando Edoardo VI. Edoardo fu il primo
monarca protestante a regnare in Inghilterra. Poiché Edoardo aveva soltanto
nove anni, non poté esercitare un potere reale. I sedici esecutori che
formavano il consiglio di reggenza scelsero Edward Seymour, primo duca di
Somerset, come Lord protettore del regno, affiancato da Lord Hertford, il
quale tuttavia venne sostituito presto da John Dudley, primo duca di
Northumberland, e condannato a morte per tradimento. Il duca, tuttavia, non
prese il titolo di Lord protettore, ma invitò Edoardo a dichiarare la sua
maggiore età prima dei diciotto anni, trasgredendo quindi le volontà di Enrico
VIII.

In base alla legge di successione del 1544 e secondo le volontà di Enrico
VIII, a Edoardo (in mancanza di una sua discendenza) sarebbe succeduta la
sorellastra, Maria. Se Maria non avesse avuto figli, la corona sarebbe passata
a Elisabetta, figlia di Anna Bolena. Se anche Elisabetta non avesse avuto
figli, la successione sarebbe tornata ai discendenti della sorella defunta di
Enrico VIII, Maria Tudor. Edoardo VI e i suoi consiglieri, tuttavia, avevano
disegni diversi. Sul suo letto di morte, Edoardo espresse volontà in
contraddizione alle disposizioni di Enrico.

Maria ed Elisabetta vennero escluse dalla linea della successione come
illegittime; anche Frances Brandon, duchessa del Suffolk (figlia di Maria
Tudor), venne estromessa e al loro posto venne designata _Lady_ Jane Grey, la
figlia della duchessa del Suffolk e nuora del potente Duca di Northumberland.
Alla morte di Edoardo, nel 1553, Lady Jane venne proclamata regina. Secondo la
legge, tuttavia, questo non era possibile; la legge del Parlamento del 1544,
voluta in seguito alla riconciliazione con le figlie, aveva specificamente
consentito a Enrico di assegnare la corona con le sue volontà, ma nessuna
legislazione simile era stata approvata per Edoardo. Con questa motivazione,
Maria depose e fece condannare a morte Jane, prendendo la corona per sé
stessa.

Quando Maria nel 1558 morì senza discendenza, le successe la sorellastra
Elisabetta, la quale non si sposò né nominò mai un erede, causando una crisi
di successione. Per impedire agli Stuart di diventare una famiglia dinastica
in Europa e, quindi, scongiurare l'eventualità che i cattolici scozzesi
sedessero sul trono d'Inghilterra, Elisabetta ordinò l'esecuzione di Maria
Stuart. Secondo le volontà di Enrico VIII, a Elisabetta sarebbe dovuto
succedere l'erede di Maria Tudor, Lady Anne Stanley. In realtà il regno passò
a Giacomo VI, re di Scozia, figlio di Maria Stuart. Giacomo fu sin dall'inizio
sufficientemente potente, quindi la sua successione non incontrò opposizioni.
Giacomo VI di Scozia diventò così Giacomo I, primo re d'Inghilterra del Casato
degli Stuart.

***** _Nota: Tra i figli di Enrico VIII reputati illegittimi, solo il Duca di
Richmond e Somerset fu riconosciuto formalmente dal Re. La paternità degli
altri figli illegittimi non fu stabilita pienamente._

Durante il regno di Enrico VIII vennero emanate numerose e importanti leggi e
vennero scritti atti pubblici di valore politico enorme, opera dei consiglieri
succedutisi nel corso della sua vita. Tra i consiglieri più seguiti nei primi
anni figura Thomas Wolsey, che curò specialmente l'aspetto economico, facendo
svincolare il Consiglio Privato dall'amministrazione dei beni della corona,
dando più autonomia agli uffici del tesoro.[10]

![Tudor Rose, royally
crowned.svg](//upload.wikimedia.org/wikipedia/commons/thumb/a/a6/Tudor_Rose%2C_royally_crowned.svg/126px-
Tudor_Rose%2C_royally_crowned.svg.png)

Enrico VIII fu il primo monarca inglese a usare regolarmente il titolo di
"Vostra Maestà", benché anche le alternative "Vostra Altezza" e "Vostra
Grazia" fossero usate di tanto in tanto.

Parecchi cambiamenti sono stati fatti ai titoli reali durante il suo regno.
Enrico originalmente ha usato l'intitolazione: "Enrico ottavo, per grazia di
Dio, re d'Inghilterra, Francia e signore (Lord) d'Irlanda". Nel 1521, per una
concessione di papa Leone X, espressa come ricompensa del libro di Enrico che
attaccava Martin Lutero e difendeva la Chiesa cattolica, l'intitolazione reale
si è trasformata in "Enrico ottavo, per grazia di Dio, re d'Inghilterra e di
Francia, protettore della fede e signore d'Irlanda". Dopo la frattura con
Roma, papa Paolo III annullò la concessione del titolo "protettore della
fede", ma una legge del parlamento dichiarò che essa rimaneva valida in
rapporto alla Chiesa d'Inghilterra.

Nel 1535, Enrico aggiunse la "frase delle supremazia" al titolo reale, che si
trasformò in "Enrico ottavo, per grazia di Dio, re d'Inghilterra e Francia,
difensore della fede, signore d'Irlanda e capo supremo in terra della Chiesa
d'Inghilterra". Nel 1536, la frase "della Chiesa d'Inghilterra" fu cambiata in
"della Chiesa d'Inghilterra e anche d'Irlanda".

Il 1542, Enrico cambiò il titolo di "signore d'Irlanda" in "re d'Irlanda",
dopo che gli fu fatto notare che molti irlandesi guardavano al Papa come al
vero capo del loro paese, con il signore d'Irlanda che fungeva da mero
rappresentante. L'intitolazione "Enrico ottavo, per grazia di Dio, re
d'Inghilterra, di Francia e d'Irlanda, protettore della fede e Capo supremo in
terra della chiesa d'Inghilterra e anche d'Irlanda" è rimasta in uso fino alla
fine del regno di Enrico.

Le arme di Enrico VIII furono uguali a quelle usate dai suoi predecessori a
partire da Enrico IV. Inquartato: nel primo e nel quarto d'azzurro a tre gigli
d'oro (per la Francia); nel secondo e nel terzo di rosso, a tre leoni
guardanti e passanti d'oro (per l'Inghilterra).

Tra gli altri titoli e onorificenze portò anche il nastro di Gran Maestro
dell'Ordine della Giarrettiera.

Altri progetti

