**Ernesto Galli della Loggia** (Roma, 18 luglio 1942) è uno storico e
accademico italiano, editorialista del _Corriere della Sera_.

Si forma negli ambienti della sinistra non comunista. Determinante è
l'incontro, negli anni sessanta, da studente all'Università "La Sapienza", con
Gian Paolo Nitti, che lo indirizza verso la storiografia. Nitti lo presenta ad
Ernesto Rossi, che apre Galli Della Loggia allo studio dei fattori economici.
Nel 1966 si laurea in Scienze politiche.

Successivamente è a Torino, come ricercatore, presso la Fondazione Einaudi
sotto la guida di Leo Valiani, dove approfondisce il rapporto tra banca e
industria nello sviluppo economico italiano. Collaboratore di _Quaderni
storici_ all'inizio del 1970, pubblica saggi sull'imprenditoria italiana,
sull'analisi marxista, sull'imperialismo e, per gli _Annali_ Feltrinelli,
sull'analisi del capitalismo nella Terza Internazionale.

Insegna dal 1972 al 1975 Storia economica italiana presso la facoltà di
Scienze economiche e bancarie dell'Università di Siena, per poi diventare
professore incaricato di Storia contemporanea presso la facoltà di Lettere e
filosofia dell'Università di Perugia. Negli anni settanta, la stagione degli
anni di piombo, matura la convinzione che l'approdo naturale del comunismo è
la dittatura.[1] In seguito avvia la collaborazione con la rivista
_Mondoperaio_ , fondata da Pietro Nenni, fucina del pensiero socialista
riformista. Nel 1978 è membro della direzione del periodico.

Negli anni ottanta approfondisce lo studio di John Locke (1632-1704) e di
Alexis de Tocqueville (1805-1859), che lo avvicinano alla cultura politica
anglosassone. Galli Della Loggia si distacca dal partitismo italiano, di cui
vede con molta più chiarezza le tendenze degenerative (partitocrazia). Nel
1984-85 dirige il mensile "Pagina" insieme a Giampiero Mughini, Paolo Mieli,
Riccardo Chiaberge e Massimo Fini.

Nel 1987 è nominato professore ordinario di Storia dei partiti e movimenti
politici presso la facoltà di Scienze politiche dell'Università di Perugia.
Nel 1990 entra a far parte del Consiglio direttivo della "Società italiana per
lo studio della storia contemporanea" (SISSCO). Nel 1995 fonda il mensile
_Liberal_ , di cui sarà direttore fino al 1998. Dal 1993 è editorialista del
_Corriere della Sera_. È membro del comitato scientifico della Fondazione
Italia USA.

Dal 2005 al 2007 è stato preside della Facoltà di Filosofia dell'Università
Vita-Salute San Raffaele di Milano (con sede a Palazzo Arese Borromeo, Cesano
Maderno), ove è stato professore ordinario di Storia contemporanea fino
all'ottobre 2009. Dal novembre 2009 è in organico come ordinario di Storia
contemporanea presso l'Istituto Italiano di Scienze Umane (SUM) e direttore
del corso di dottorato di ricerca in Filosofia della storia, istituito dal SUM
in collaborazione con l'Università Vita-Salute San Raffaele.

Galli Della Loggia ha all'attivo un'esperienza politica: alle elezioni
politiche del 1992 si è candidato in varie circoscrizioni per la lista Sì
Referendum senza risultare eletto. È stato membro del comitato scientifico del
programma televisivo Rai 3 _Il tempo e la storia_ dal 2013 al 2017[2][3] e in
seguito in quello di _Passato e presente_[4], programma della stessa rete con
replica su Rai Storia.

L'intervento culturale di Ernesto Galli Della Loggia nel 1998, con la
pubblicazione del libro _L'identità italiana_ , prende in esame
l'autocoscienza, lo Stato, le Chiese, le culture in Italia.[5] In questo libro
oltre a fare un'analisi scientifica degli aspetti geografici e storici
dell'Italia, dal paesaggio e dall'ambiente, l'eredità latina e l'eredità
cristiana cattolica, lo sviluppo delle città e delle regioni, il familismo e
l'invadenza della politica, si aggiunge un racconto autobiografico che oltre a
ricerca personale dei modi concreti e dei pensieri, delle emozioni, dal
sorgere della Repubblica, ha vissuto in questi decenni _l'appartenenza al
proprio Paese, in che modo egli si è sentito (o non sentito) italiano_.[6][7]

In ricorrenza dell'anniversario del 25 aprile, nel 2007 ha analizzato il
problema dell'anomalia italiana in riferimento al terrorismo. Secondo il suo
punto di vista, l'Italia risulta essere il solo grande paese europeo dove il
terrorismo politico ha una sua lunga cittadinanza, con l'eccezione
dell'Irlanda del Nord e del Paese basco, che hanno problematiche differenti.
Egli ritiene che ciò sia dovuto ad un fondo di violenza proprio della società
italiana. L'interpretazione ha suscitato consensi e dissensi.[8]

Ernesto Galli della Loggia, facendo un bilancio sul paese Italia, alla fine
del 2010, dice che abbiamo un sistema scolastico che rende poco; una
burocrazia, sia centrale che locale, sovrabbondante e molto incapace; una
giustizia approssimativa e tarda; una criminalità organizzata che non ha
eguali all'estero; le periferie delle grandi città sono fra le più brutte del
mondo e invivibili; la rete degli acquedotti è tutta rotta; il territorio dopo
una lunga pioggia è sconvolto da frane e alluvioni. Musei, siti archeologici e
biblioteche fanno pena. Ciò che è pubblico, concorsi, appalti, è preda della
corruzione. Le condizioni economiche: tasse ed evasione fiscale fra le più
alte d'Europa, gli operai percepiscono i salari più bassi della media di tutta
l'Unione europea; il sistema pensionistico è fra i più esosi d'Europa. Il
debito pubblico, creato da Tangentopoli, strangola le casse dello Stato mentre
il pagamento degli interessi dei Titoli di Stato, emessi per coprire il debito
pubblico, impedisce di iniziare qualunque sviluppo. Nessuno dall'estero viene
a fare investimenti, però multinazionali straniere si appropriano di quel che
resta del meglio delle nostre aziende; contemporaneamente la
deindustrializzazione va avanti e la disoccupazione giovanile è molto alta.[9]

In un editoriale del 2012, parla di come i partiti siano stati messi da parte
e della riforma della legge elettorale e della Costituzione al riguardo dei
poteri pubblici.[10]

Un intervento culturale sull'argomento Etica e Democrazia del 9 febbraio 2012,
parla della libertà in un sistema democratico, dibattendo il problema se ci
può essere in una democrazia un valore collettivo vincolante e fino a che
punto sia giusto porre dei limiti all'autodeterminazione di una persona. "A
quali campi non si può né si deve applicare la libertà di ognuno di decidere
che cosa è meglio per lui?"[11]

Tracciando un bilancio della programmazione televisiva, il 16 febbraio 2012,
affermò trattarsi di «trasmissioni di "varietà" prive d'inventiva e di un
briciolo d'intelligenza. Presentatori e conduttori il più delle volte
maldestri e improvvisati. Informazione ridotta all'osso, marginalizzata e
quasi sempre politicamente omissiva e/o compiacente. Talk show immutabili
negli anni, affollati di troppi "ospiti", e più interessati a farci sapere che
cosa pensano Formigoni o la Marcegaglia che a farci capire i termini dei
problemi».[12]

È sposato con la storica e giornalista Lucetta Scaraffia.

Altri progetti

