_**Suspiria**_ è un film del 2018 diretto da Luca Guadagnino.

Il film è basato sul soggetto dell'omonimo film del 1977 diretto da Dario
Argento. Tra le protagoniste figurano Dakota Johnson, Tilda Swinton (che
interpreta ben tre ruoli), Chloë Grace Moretz, Mia Goth e Jessica Harper.
Quest'ultima è stata protagonista del film originale e in questo film
interpreta un ruolo differente.

Guadagnino ha dichiarato che il film non è esplicitamente un remake, ma è
invece un omaggio alla "potente emozione" che provò quando guardò per la prima
volta il film originale. La colonna sonora del film è stata composta dal
leader dei Radiohead Thom Yorke.[2]

**Atto Primo: 1977.** Nel 1977, durante l'autunno tedesco, la ballerina Susie
Bannion, ripudiata da sua madre e dalla sua comunità mennonita in Ohio, si
trasferisce a Berlino per far parte della prestigiosa compagnia di ballo
Markos Tanz. La Compagnia ha appena perso una delle sue allieve, Patricia
Hingle: ufficialmente la ragazza si è unita alla R.A.F, in realtà è sparita
dopo aver raccontato al suo psicoterapeuta, il dottor Klemperer, di aver
scoperto che la scuola nasconde una congrega di streghe seguaci di Helena
Markos. Questa è infatti considerata una delle Tre Madri, in particolare
_Mater Suspiriorum_ : sentendosi prossima alla morte, ella cerca una ragazza
nel cui corpo possa trasferire la sua anima. Il dottore, dapprima convinto si
tratti di una manifestazione di isteria, inizia a indagare su ciò che avviene
alla scuola di danza. Fin dalla sua audizione Susie si mostra talentuosa e
determinata, tanto da attirare le attenzioni della coreografa Madame Blanc:
questa avrebbe il compito di trovare la ragazza adatta per la Markos, ma in
realtà il suo ruolo è molto più ambiguo.

**Atto Secondo: Palazzi di Lacrime.** La congrega a capo della scuola sta
affrontando un periodo di stasi dovuto a una crisi di leadership: le
insegnanti si trovano divise in due fazioni, la "fazione Markos", che continua
a credere nei poteri della strega, e la "fazione Blanc", che mette in dubbio
perfino che questa sia realmente Mater Suspiriorum. Durante una votazione, le
streghe confermano la Markos come loro leader e si accordano perché il gruppo
oppositore non abbia ripercussioni. In realtà la divisione tra le due fazioni
sarà sempre più subdola e marcata, tanto che Miss Griffith, la più fragile tra
loro, in seguito si suiciderà. Intanto Susie viene selezionata per far parte
della coreografia _Volk_ ; al suo primo giorno di prove Olga, scelta
inizialmente per sostituire Patricia nel ruolo di protagonista, si scaglia
contro Madame Blanc e tutte le altre prima di fuggire via indignata. Susie,
ossessionata dalla coreografia al punto di conoscerne i passi a memoria,
prende il suo posto: mentre lei danza, Olga si ritrova in una sala prove e i
movimenti di Susie si trasferiscono magicamente sul suo corpo, causandole
fratture e lesioni interne e lasciandola agonizzante. Le streghe la porteranno
poi nel loro ritrovo segreto: viene lasciato intendere che prima Patricia e
poi Olga fossero state scelte come corpo ospite di Helena Markos, ma che sono
state eliminate poiché avevano compreso il legame tra la magia della Scuola e
gli avvenimenti politici tedeschi. Susie, remissiva e ossessionata dalla
danza, sembra ora la candidata ideale.

**Atto Terzo/Quarto: Prendere in Prestito/Prendere.** Il rapporto tra Madame
Blanc e Susie si intensifica: l'una cerca di tirar fuori i talenti dell'altra,
allo scopo di capire se possa essere davvero un'ospite perfetta per la Markos.
Intanto il dottor Klemperer avvicina Sara, un'altra allieva della scuola, e le
racconta ciò che gli aveva rivelato Patricia. Dapprima scettica, la ragazza
diventa man mano sospettosa e a sua volta indaga, arrivando a trovare
l'ingresso del covo delle streghe.

**Atto Quinto: Nella Casa della Madre (Tutti i Piani Sono Tenebre).** Intanto
Susie diventa la protagonista di _Volk_ e le ragazze si esibiscono in una
performance pubblica alla quale assiste anche Klemperer; durante la
performance Sara si intrufola nel covo e trova Patricia, ancora viva ma
sfigurata. Raggiunta dalle streghe la ragazza scappa, ma si frattura una
gamba; le streghe la guariscono e la ipnotizzano perché danzi la coreografia.
Durante lo spettacolo a un certo punto gli occhi neri di Sara diventano
azzurri come quelli di Susie e viceversa. Di colpo Sara collassa in preda a
una crisi isterica e la performance viene interrotta. Kemplerer va via, non
senza notare il cambio di colore e atteggiamento di Sara. Successivamente
Madame Blanc rimprovera Susie per aver improvvisato i passi di danza,
impedendo alle streghe di manipolare il corpo di Sara: viene lasciato
intendere che ormai l'americana è completamente soggiogata dalle streghe della
scuola.

**Atto Sesto: Suspiriorum.** Il giorno dopo questi accadimenti, durante
un'escursione nella Germania Est Klemperer ritrova sorprendentemente sua
moglie Anke, scomparsa durante la Seconda guerra mondiale e da lui ritenuta
morta. Lei gli spiega di aver finto la morte per scampare ai nazisti e di
essersi fatta una nuova vita nel Regno Unito. Il dottore le fa passare il
confine per Berlino Ovest e i due passeggiano per la città, finché l'uomo non
si rende conto di essere giunto alla Scuola di Danza Markos. In quella Anke si
rivela una illusione creata dalle streghe, e Klemperer viene rapito e condotto
all'interno della Scuola. Intanto Madame Blanc comprende che è arrivato il
momento che la Markos prenda possesso del corpo di Susie; la prepara e la
conduce nei sotterranei della scuola, dove è stato allestito un sabba al quale
assistono Helena Markos (che si rivela una strega vecchissima) e lo stesso
Kemplerer. Mentre le streghe straziano il corpo di Sara, Olga e Patricia,
Madame Blanc si rende conto che qualcosa non va e propone alla Markos di
interrompere il rito. Quest'ultima, alterata decapita parzialmente la Blanc,
subito dopo chiede a Susie di rinnegare sua madre; all'assenso della ragazza,
questa, da tempo malata, muore maledicendola nella sua casa in Ohio. Tuttavia,
Susie si rivela la vera incarnazione di Mater Suspiriorum, arrivata nella
Scuola con lo scopo di punire Helena Markos per aver usurpato il suo nome:
invoca quindi la Morte, che apparsa in forma cadaverica uccide Helena Markos e
tutte le streghe che le avevano giurato fedeltà, risparmiando invece quelle
che avevano votato per madame Blanc, ad eccezione di Miss Tanner. Patricia,
Olga e Sara le chiedono poi la grazia di morire, e Susie gliela concede, prima
di mettersi a capo del sabba.

**Epilogo: Una Pera a Fette.** Il giorno dopo Klemperer, scioccato da ciò che
ha visto, viene rilasciato. La Scuola riprende le attività, mentre Madame
Blanc viene ritrovata gravemente ferita, ma ancora viva. Susie si reca dal
dottor Kemplerer e, dopo avergli rivelato che Anke è morta nel Campo di
concentramento di Theresienstadt, gli cancella la memoria, liberandolo
dall'ossessione per la Scuola di danza e dai sensi di colpa per la morte di
sua moglie, di Sara e Patricia. Alla fine dei titoli di coda, appare Susie che
con un gesto cancella la memoria anche al pubblico.

Un remake di _Suspiria_ del 1977 è stato originariamente annunciato nel 2008
dal regista David Gordon Green, che ha co-scritto la sceneggiatura.[3] Il cast
prevedeva Isabelle Huppert, Janet McTeer e Isabelle Fuhrman. Tuttavia, secondo
Green, i conflitti con lo studio che finanziava hanno portato al fallimento
del progetto.[4]

Durante il Festival di Venezia 2015, Luca Guadagnino ha annunciato che avrebbe
diretto un remake del film di Dario Argento.[5] La nuova sceneggiatura è
firmata da David Kajganich, che aveva già collaborato con Guadagnino in _A
Bigger Splash_.

Il film è stato finalmente poi realizzato nel 2016, tra Varese e Berlino. Per
l'Accademia di danza è stata scelta come location il Grand Hotel Campo dei
Fiori che sorge arroccato su una collina poco fuori Varese, costruito nel 1912
è stato abbandonato nel 1968 e lasciato in uno stato di degrado e per questo
si è resa necessaria una massiccia opera di ricostruzione seguita attentamente
da Guadagnino, da sempre appassionato di architettura e design. Altre scene
sono state girate in un rifugio antiaereo, costruito nell’ottobre del 1943,
sotto i Giardini Estensi di Varese [6].

A Berlino, invece, sono state girate pochissime scene come quelle della
stazione della U-Bahn (qui si scorge in una delle prime scene tra le varie
indicazioni della metropolitana, il titolo del film) o al Paris Bar in
Kantstrasse che ha fatto da cornice alla cena di Madame Blanc con le altre
streghe sue consorelle.

La colonna sonora è realizzata dal musicista Thom Yorke, cantante del gruppo
rock Radiohead[7], ed è stata pubblicata il 26 ottobre 2018 come doppio LP
dalla XL Recordings. Il 4 settembre viene rilasciato un singolo dalla colonna
sonora, _Suspirium._[8]

Il primo teaser trailer ufficiale è stato diffuso il 4 giugno 2018.[9] Il
promo ufficiale è stato diffuso il 23 agosto 2018, seguito dalla prima clip
ufficiale diffusa su YouTube il 28 agosto 2018. La locandina ufficiale è stata
diffusa il 30 agosto 2018. Il 3 dicembre 2018 esce il primo trailer italiano,
seguito da alcuni promo e il 22 dicembre dalla prima clip ufficiale. Il 28
dicembre sul sito di TGcom24 esce una clip di 4 minuti in anteprima esclusiva.

Il film ha partecipato in concorso alla 75ª edizione della Mostra
internazionale d'arte cinematografica di Venezia il 1º settembre 2018[10]. Il
film è uscito nelle sale cinematografiche statunitensi il 26 ottobre 2018
mentre nelle sale italiane il 1º gennaio 2019[11]. Il 31 dicembre è stato
proiettato in anteprima a Varese[12], città in cui sono state girate quasi
tutte le scene[13].

Altri progetti

