**Tadeusz Różewicz** (Radomsko, 9 ottobre 1921 – Breslavia, 24 aprile 2014[1])
è stato un poeta, drammaturgo e scrittore polacco.

Różewicz appartiene alla prima generazione nata ed educata dopo che la Polonia
ha ritrovato la sua indipendenza nel 1918. Le sue prime poesie risalgono al
1938. Durante la Seconda guerra mondiale, militò nell'esercito nazionale di
resistenza polacco assieme al fratello Janusz (egli pure poeta), che fu ucciso
dalla Gestapo nel 1944. Tadeusz termina i suoi studi, in storia dell'arte,
all'Università Jagellonne di Cracovia. Da Cracovia, si sposta a Gliwice nel
1947. Dal 1968 risiede a Breslavia.

L'esperienza della guerra ebbe su Różewicz un effetto devastante, che si
avverte soprattutto nelle prime opere. La raccolta Niepokój (Inquietudine) e
soprattutto il poema Ocalony (Sopravvissuto), presenta un uomo totalmente
rovinato dalla catastrofe inspiegabile della seconda guerra mondiale. Con il
passare degli anni, la sua ricerca poetica si orientò alle tematiche sociali e
ai problemi del mondo contemporaneo. Le poesie di Różewicz hanno colpito i
maggiori esponenti della poesia polacca come Leopold Staff, Julian Pzybós e
Czesław Miłosz. I numerosi volumi di poesia pubblicati dal primo dopoguerra ad
oggi hanno riscosso un notevole successo di pubblico e di critica. Il problema
più grande per Różewicz fu la creazione della poesia dopo Auschwitz.

Dal 1960, Różewicz si è dedicato anche alla drammaturgia, dimostrando una
grande capacità di innovazione stilistica, improntata al teatro dell'assurdo e
caratterizzata da un'efficace mescolanza di spunti lirici e grotteschi.
Różewicz è l'autore di 12 raccolte di poesie, che conoscono un grande successo
e di una quindicina di opere teatrali. È considerato come uno dei migliori
poeti del dopoguerra in Polonia e uno dei drammaturghi più innovativi. L'opera
teatrale più importante di Różewicz è Kartoteka che ha rivoluzionato il teatro
polacco e influenzato il teatro mondiale. I più grandi registi hanno messo in
scena le sue opere: Konrad Swinarski e Krzysztof Kieślowski.

Nel 2005 è stato il primo vincitore del Premio Librex Montale International.
Le sue opere sono tradotte in più di venti lingue. Nel 2007 egli ha ricevuto
il Premio europeo per la letteratura (Prix européen de littérature) per
l'insieme delle sue opere.

Altri progetti

