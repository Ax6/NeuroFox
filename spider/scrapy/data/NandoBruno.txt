**Nando Bruno** , nome d'arte di **Ferdinando Bruno** (Roma, 6 ottobre 1895 –
Roma, 11 aprile 1963), è stato un attore italiano.

Debutta giovanissimo nell'avanspettacolo e nei varietà della capitale, dopo un
lungo periodo teatrale viene scritturato da Mario Mattoli, per partecipare al
film _L'ha fatto una signora_ , del 1938. In seguito Nando Bruno sarà presente
in una lunghissima serie di film, sempre in parti di _caratterista_ ;
interpreterà anche ruoli di rilievo, come ne _L'onorevole Angelina_ accanto ad
Anna Magnani, in _Roma città libera_ a fianco di Andrea Checchi, e ne _Il
delitto di Giovanni Episcopo_ (1947), che gli farà valere il Nastro d'argento
come migliore attore non protagonista. In quest'ultimo film l'attore recita
accanto ad Aldo Fabrizi, con cui lavorerà anche in altre pellicole.

Alterna nel secondo dopoguerra, partecipazioni a film, varietà teatrali e
televisive, nei primi anni delle trasmissioni della RAI.

Negli anni cinquanta Nando Bruno fu molto attivo in ruoli di secondi piano,
impreziositi dal suo fare ora burbero ora bonario, tipicamente romanesco,
spesso accanto ad Alberto Sordi, in film come _Ladro lui, ladra lei_ (1957) di
Luigi Zampa, _Il vedovo_ (1959) di Dino Risi, e _Il vigile_ (1960) di Zampa.

Muore a Roma nel 1963, a 67 anni, mentre era ancora in attività.

Altri progetti

