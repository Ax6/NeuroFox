«Con la libertà tutto è possibile, senza libertà tutto è perduto.»

**Umberto II di Savoia** ( _Umberto Nicola Tommaso Giovanni Maria di Savoia_ ;
Racconigi, 15 settembre 1904 – Ginevra, 18 marzo 1983) è stato luogotenente
generale del Regno d'Italia dal 1944 al 1946 e ultimo Re d'Italia, dal 9
maggio 1946 al 10 giugno dello stesso anno,[5] data in cui fu proclamato il
risultato del referendum istituzionale del 2 giugno sebbene, di fronte alle
resistenze del sovrano, solo il 13 giugno il consiglio dei ministri abbia
trasferito ad Alcide De Gasperi, con un gesto che Umberto II definì
rivoluzionario, le funzioni accessorie di Capo provvisorio dello Stato. Per il
breve regno (poco più di un mese), è anche detto " **Re di Maggio** ".

![Great coat of arms of the king of italy
\(1890-1946\).svg](//upload.wikimedia.org/wikipedia/commons/thumb/3/30/Great_coat_of_arms_of_the_king_of_italy_%281890-1946%29.svg/118px-
Great_coat_of_arms_of_the_king_of_italy_%281890-1946%29.svg.png)

  

Umberto II era figlio di Vittorio Emanuele III e di Elena del Montenegro e
aveva 4 sorelle: Iolanda, Mafalda, Giovanna e Maria Francesca. Nacque nel
castello di Racconigi alle 23:15 del 14 settembre 1904 e alla nascita pesava 4
chili e 550 grammi[7]. Vittorio Emanuele III telegrafò immediatamente dopo,
nell'ordine, alla Palazzina di Caccia di Stupinigi dove si trovava la madre,
Margherita di Savoia: «Mamma, abbiamo avuto un figlio. Lo chiameremo Umberto»,
al sindaco di Roma e al presidente del Consiglio Giovanni Giolitti,
comunicando che avrebbe devoluto un milione di lire alla Cassa nazionale di
previdenza per l'invalidità e la vecchiaia degli operai. Quel giorno stesso la
Camera del Lavoro di Milano aveva accolto la proposta di sciopero generale, il
primo in Italia, che sarebbe durato altri cinque giorni. Per comodità fu
dichiarato il giorno 15 e da allora rimane su tutti i documenti come data di
nascita il 15 settembre.

A causa di questo sciopero l'avvenimento divenne di dominio pubblico in modo
defilato, poiché il 16 settembre solo il Corriere della Sera poté andare in
stampa, e contrastato: a Milano gli scioperanti costrinsero il sindaco
Barinetti a togliere la bandiera dal balcone del municipio[8] e Giolitti, già
impegnato a Roma col governo nel varare misure atte a risanare la pace sociale
e politica, impiegò alcuni giorni ad arrivare, in veste di Notaio della
corona, a Racconigi, per stendere l'atto di nascita. Il bambino, battezzato la
sera del 16 coi nomi di Umberto Nicola Tommaso Giovanni Maria[9], il 20
settembre venne infine regolarmente registrato, con atto firmato dal
presidente del consiglio, controfirmato da Giuseppe Saracco, presidente del
Senato, come ufficiale di stato civile, e da Vittorio Emanuele III e presenti
come testimoni Costantino Nigra e Giuseppe Biancheri, presidente della camera.

Il 29 settembre veniva concesso con regio decreto (pubblicato il 18 ottobre)
all'erede il tradizionale titolo nobiliare di principe di Piemonte: il re era
più propenso a "principe di Roma", ma la regina Margherita lo convinse a
evitare un gesto che sarebbe stato recepito come ostile dal Vaticano, a cui
bisognava chiedere il permesso per il battesimo ufficiale del bambino ancora
da celebrare, gravando tuttora sui Savoia la scomunica inferta dopo la breccia
di Porta Pia. Infatti da tradizione per i principi, al fine di venire incontro
a ovvie richieste protocollari, si dava appena nati il battesimo con acqua e
l'imposizione delle mani e in un secondo tempo, organizzata la cerimonia e
giunti dall'estero i membri delle altre case regnanti, si procedeva con gli
esorcismi, il sale, l'olio, il cero e la veste candida.

Il battesimo ufficiale si ebbe solo tre mesi dopo, il 4 novembre 1904, nella
cappella Paolina del palazzo del Quirinale, i cui altari erano dal 1870
sconsacrati per volontà di Pio IX e fu celebrato con dispensa speciale da
monsignor Giuseppe Beccaria: nessun membro dell'alto clero celebrava, ma la
concessione per la prima volta del Quirinale per una cerimonia di casa Savoia
venne ugualmente considerata un gesto di distensione da parte di Pio X.
Padrini furono Guglielmo II di Germania, rappresentato dal fratello Enrico di
Prussia, ed Edoardo VII del Regno Unito, rappresentato dal fratello duca di
Connaught Arturo di Sassonia-Coburgo-Gotha; presenti esponenti di tutte le
case reali europee, a partire da quelle più strettamente legate per vincoli
familiari, quali Nicola I del Montenegro con la moglie Milena, Napoleone
Vittorio Bonaparte, figlio di Maria Clotilde di Savoia, il duca di Oporto,
figlio della regina di Portogallo Maria Pia.

La nascita di Umberto sollevava i genitori dal timore che la dinastia si
estinguesse, lasciando il trono al ramo collaterale dei Savoia-Aosta: se
Umberto I aveva avuto un unico figlio maschio (Vittorio Emanuele III), suo
fratello Amedeo ne aveva avuti quattro, il primogenito dei quali, fino ad
allora l'erede presuntivo al trono, Emanuele Filiberto di Savoia-Aosta, era
già padre di due figli ed era diviso dal cugino sovrano da una non velata
rivalità. Agli albori della civiltà della comunicazione di massa, il sovrano,
alto poco più di un metro e cinquanta, né bello né "affascinante" e dedito a
una vita schiva e "borghese" (come molti gli rimproveravano), era
oggettivamente sminuito nel confronto con i cugini Savoia-Aosta, tutti alti,
belli, muscolosi per la vita attiva e all'aria aperta che conducevano[10] e
dalla brillante vita sociale[11].

Il Quirinale impiegò l'immagine del piccolo erede al trono, e le sue foto a
tre anni vestito alla marinara, da piccolo corazziere, con l'uniforme storica
della scuola militare Nunziatella e con l'uniforme da boy scout del Corpo
nazionale dei giovani esploratori italiani, assieme alle sorelle nel parco
della villa di san Rossore vennero fatte pubblicare sulla rivista
_L'Illustrazione Italiana_ o come cartoline, rendendo Umberto il nuovo simbolo
di casa Savoia[12]. Abitavano nella Palazzina del Segretario della Cifra,
detta anche _Palazzina del Fuga_ , al Palazzo del Quirinale, alla fine della
cosiddetta "Manica lunga", la regina e i figli al primo piano, il re al
secondo. In estate soggiornavano prima a San Rossore e poi, dopo la chiusura
estiva di Camera e Senato, a Racconigi, luogo cui il sovrano resterà sempre
molto legato sia per la relativa libertà di cui godeva, sia per "le spedizioni
e le corse nel parco e le scoperte delle soffitte, dove si conservavano abiti
e cimeli antichi"[13].

Nei suoi primi anni di vita l'educazione venne lasciata in mano alla madre,
donna di gusti estremamente semplici e casalinghi, dolce e sensibile, verso la
quale il figlio avrebbe sviluppato un legame profondo e un affetto
duraturo[14], che andava a compensare il rapporto distaccato col padre. Elena
era una madre premurosa e protettiva, che cercava quanto più possibile di
mitigare le asprezze del protocollo e della vita di corte[15], Vittorio
Emanuele III era un uomo colto, ma «caratterialmente arido, riservato,
diffidente, che nell'introspezione nasconde un groviglio di frustrazioni per
l'inferiorità fisica e per il peso di una formazione troppo severa»[16].

I problemi derivati dalla modesta statura, l'educazione di stampo militaresco
impartitagli dal colonnello Egidio Osio, suo governatore nella prima
giovinezza, gli avevano reso estremamente difficile mettersi in relazione con
gli altri, compresi i figli e soprattutto Umberto, in cui vedeva prima di
tutto un erede al trono da educare come tale: vigevano nelle relazione del
padre verso il figlio «autorità, etichetta, rigore, un sostanziale distacco in
cui si mescolano la naturale freddezza emotiva del sovrano e la volontà di
imporre un modello regale di comportamento»[17].

Nel 1911 la famiglia si trasferì dal Quirinale, considerata una reggia troppo
sfarzosa, nella più raccolta Villa Ada, circondata da ampio parco che la
rendeva quasi un doppione del paesaggio agreste di san Rossore. Nello stesso
anno venne dichiarata guerra contro l'Impero ottomano per la sovranità sulla
Libia e Umberto con le sorelle cominciarono a essere portati in visita dei
feriti e dei mutilati alloggiati negli ospedali militari e anche, per volontà
della regina, in un'ala del Quirinale e della reggia di Caserta.

Il 13 novembre 1913 Vittorio Emanuele III conferì all'ammiraglio Attilio
Bonaldi il compito di occuparsi dell'educazione del principe ereditario,
seguendo quella tradizione educativa radicata in casa Savoia, di cui lo stesso
sovrano aveva pagato il prezzo divenendo un «uomo dal cuore freddo e dalla
testa chiara»[18]. Bonaldi impartì al giovanissimo Umberto un'educazione
eccessivamente rigida, che ebbe certamente delle conseguenze sulla personalità
del futuro sovrano. E se Vittorio Emanuele III mantenne fino all'ultimo dei
rapporti addirittura affettuosi con il suo precettore Osio, Umberto preferì
prendere le distanze dal suo austero educatore, fino al punto da non recarsi
alle sue esequie.

Anni dopo Umberto avrebbe commentato così: «Io stesso credo di aver dato il
segno di non aver gradito il peso, ma allora nella mia casa si usava così. A
nessuno sarebbe mai passato per la mente di farmi diventare un buon uomo di
scienza o un esperto giurista. I Savoia erano re soldati e si preparavano fin
da bambini a questo destino. Con mio padre avevo contatti normali nell'ambito
di questa educazione»[19].

Nessuna scuola pubblica per l'erede, ma una decina di precettori coordinati da
un militare: se un tipo di educazione simile poteva essere anche considerata
accettabile nel 1880, dopo oltre trent'anni era del tutto anacronistica e
fuori dai mutamenti pedagogici e sociali nel frattempo occorsi:[20].
Obbediente e rispettoso, cresce in solitudine e si forma un carattere dominato
dall'ossequio all'autorità e alla gerarchia, fortemente dominato da un rigido
autocontrollo.[17]

Nel programma didattico ideato dall'ammiraglio Bonaldi per l'erede sabaudo non
poteva mancare una buona istruzione marinara come parte della preparazione
militare. Pochi mesi dopo il rientro in Italia, Umberto, che doveva prepararsi
all'ingresso nella prima ginnasiale, il 29 agosto 1914, si imbatté con Adolfo
Taddei, che lo seguirà nei suoi studi di italiano, latino e greco per otto
anni. Questo insegnante, di grande cultura e di profonda umanità, fu una
presenza benefica nella giovinezza del principe. Va tuttavia rilevato che
Bonaldi, costituì comunque per il principe un punto di riferimento e se non
c'era forse una profonda affinità di spirito tra Bonaldi e Umberto ci fu
sicuramente un grande affetto.

Secondo la prassi per ogni principe ereditario, Umberto compie una rapida
carriera militare, frequentando la Scuola militare di Roma dal 1918 al 1921 e
divenendo generale dell'esercito. Dopo il 1925 si stabilisce nel Palazzo Reale
a Torino dove fino al matrimonio conduce una vita spensierata. Vive in una
realtà sostanzialmente estranea dalla politica attiva, essendo relegato, per
volontà dello stesso regime fascista, in una posizione marginale. Di
formazione liberal-conservatrice e - contrariamente alla tradizione familiare
- profondamente credente, Umberto non suscita particolari simpatie in Benito
Mussolini.

Il 24 ottobre 1929, mentre si trovava a Bruxelles nel giorno del fidanzamento
con Maria José, Umberto fu vittima di un attentato. Fernando De Rosa, uno
studente italiano residente a Parigi, gli sparò un colpo di pistola,
mancandolo, mentre il principe deponeva una corona presso la Tomba del Milite
Ignoto.

L'8 gennaio 1930, nella Cappella Paolina del Quirinale, si sposa con Maria
José, principessa del Belgio. L'evento viene commemorato in una serie di
francobolli nota come Nozze del principe Umberto II. Umberto veste l'uniforme
di colonnello di fanteria.

Secondo la leggenda sarebbe un matrimonio d'amore, ma la storia sarà comunque
contrastata a causa dei diversi interessi culturali, politici e sociali e
soprattutto dal divario fra le due educazioni ricevute. Dopo la funzione gli
sposi sono ricevuti da papa Pio XI, segnale di un progressivo disgelo fra
l'Italia e il Vaticano.

Terminato il viaggio di nozze, i coniugi rientrarono a Torino il 2 febbraio,
occupando gli appartamenti di Vittorio Emanuele II e della regina Maria
Adelaide al Palazzo Reale di Torino. Da sposato, il principe ereditario fu a
lungo diviso tra impegni ufficiali e di rappresentanza, e tale periodo della
sua vita fu reso complicato dalla non facile vita coniugale con Maria José.
Tra i coniugi affiorarono infatti forti differenze caratteriali e culturali e,
pur continuando a non aver nessun peso sulla scena politica e di corte,
Umberto finì al centro di pettegolezzi e indiscrezioni soprattutto in ambienti
fascisti, tese a denigrarlo e a sminuirlo.

Pur avendo ambedue gli sposi mantenuto sempre uno strettissimo riserbo circa
la loro vita privata, gli storici concordano su fondamentali differenze tra
loro: Umberto era un uomo di carattere riservato e introverso, cresciuto con
una madre molto affettuosa e un padre autoritario; Maria José era figlia di
due genitori espansivi, interessati alla cultura contemporanea e molto
informali, almeno nell'ambito familiare. Umberto era religioso, amava il
rispetto dell'etichetta, lo sfarzo regale e si trovava a suo agio con l'alta
nobiltà, il clero, gli accademici; Maria José, fumatrice e bevitrice in
un'epoca in cui ciò era ragione di scandalo, specie per una nobildonna, si
mostrava disinteressata alla religione e alle occasioni mondane formali,
preferendo una vita spartana e ritirata e compagnie intellettualmente
stimolanti.

L'ambiente di corte torinese era freddo, formale e subito ostile alla
principessa, chiamata _negresse blonde_ per via dei capelli ispidi e ricci;
lei, d'altra parte, mostrava il minimo di simpatia richiesta verso la nobiltà
locale e i suoi riti provinciali, che anni dopo sintetizzò con «A Torino
c'erano poche, o nessuna, cure intellettuali. [...] La nobiltà torinese [...]
si rovinava in balli per il principe. La società era divisa in due clan:
quelli che erano per il vermut non andavano dai produttori di Fiat, e
viceversa. Persino la famiglia reale era divisa».[22]

Mentre Umberto continuava la sua vita da ufficiale, trascorrendo la mattinata
e buona parte del pomeriggio in caserma, per tenersi impegnata la principessa
seguì un corso di crocerossina e organizzò concerti a Palazzo Reale, oltre a
seguire attività caritatevoli, quando gli impegni ufficiali non ne
richiedevano l'attenzione e la presenza. Il primo impegno ufficiale di rilievo
della giovane coppia furono le nozze di Giovanna di Savoia con re Boris III di
Bulgaria, ad Assisi nell'ottobre del 1930.

Poi, dal 3 al 24 maggio 1931, vi fu l'ostensione della Sacra Sindone, la prima
dal 1898, durante la quale Casa Savoia (allora proprietaria della reliquia) fu
sempre presente: Umberto nel pomeriggio del 3, in rappresentanza del Re, con
la moglie, la sorella Mafalda di Savoia, e Maria Bona di Savoia-Genova con il
marito Corrado di Baviera e Lydia d'Arenberg, moglie di Filiberto di Savoia-
Genova, consegnò le chiavi dell'urna che la conteneva all'arcivescovo Maurilio
Fossati e fornì gran parte dei 61 pezzi esposti nella mostra che accompagnò
l'evento, come quadri e oggetti liturgici. In segno di devozione, Maria José
donò il proprio manto di nozze, da cui vennero ricavate otto pianete. Infine,
nel luglio 1931, ci furono le esequie solenni di Emanuele Filiberto, duca
d'Aosta. A questi impegni, di carattere prettamente dinastico, se ne
affiancavano di politici, nei quali il regime richiedeva la presenza del
futuro sovrano: gare di sci per la Coppa delle Federazioni fasciste,
l'inaugurazione della nuova Casa del fascio di Torino, sfilate della Milizia,
l'inaugurazione della Casa torinese del balilla.

Nonostante queste attività però l'OVRA vigilava e teneva strettamente sotto
controllo Umberto, diffondendo voci malevole sulla vita sessuale del
principe[23] (celebre l'epiteto di "Stellassa" che Gian Gaetano Cabella gli
lanciò dalle colonne de _Il popolo di Alessandria_[24]) e raccogliendo, sin
dagli anni venti, un dossier relativo alla sua presunta omosessualità. I
moltissimi dispacci si contraddicevano l'un l'altro: parlavano di innumerevoli
avventure con donne di tutti i ceti sociali, oppure di tresche con giovani
camerieri antifascisti e soldati[25], tra i quali - sembra - anche il giovane
Luchino Visconti[26].

In proposito il futuro partigiano Enrico Montanari scriverà un libro di
memorie, in cui narra d'esser stato corteggiato nel 1927 da Umberto, che gli
avrebbe regalato un accendisigari d'argento con incisa la scritta "Dimmi di
sì!"[27]. Inoltre, è stata ipotizzata l'impossibilità fisica del principe di
dare un erede alla casata e che - quanto meno - ci fossero delle
incomprensioni a livello sessuale con la principessa, dovute forse alla
freddezza dello sposo, non aiutato, d'altro lato, dalla passività della sposa,
comunque naturale in una giovane donna del periodo[28][29][30].

La delicatezza delle notizie contenute nel _dossier_ dell'OVRA, anche a scopo
ricattatorio, appare evidente dal fatto che il 27 aprile 1945, al momento
della sua cattura e dopo la fuga da Milano, Benito Mussolini lo aveva con sé,
secondo le testimonianze di coloro che hanno dichiarato di aver ispezionato il
suo bagaglio (partigiani, funzionari ecc.)[31][32]. Successivamente il
comandante della 52ª Brigata Garibaldi, "Pedro" Bellini, curerà di farlo
consegnare al principe Umberto, allora luogotenente del regno[33]. Una copia
del medesimo sarà poi rinvenuta dall'agente segreto italiano Aristide Tabasso
nel marzo del 1946, che la consegnerà all'interessato e sarà nominato da
quest'ultimo commendatore della Corona d'Italia[34][35].

Alla fine quell'ambiente ipocrita e malevolo colmò la notevole pazienza di
Umberto e una voce in particolare fece decidere al Sovrano di trasferire in
altra sede il figlio, promosso generale di brigata nel febbraio 1931: Vittorio
Emanuele scelse personalmente Napoli, città leale alla monarchia e in cui egli
stesso aveva trascorso gli anni da Principe Ereditario[36].

Arrivarono a Napoli il 4 novembre, prendendo residenza nel Palazzo Reale:
l'indomani ci fu un solenne _Te Deum_ in cattedrale, un ricevimento a palazzo
San Giacomo e infine la serata di gala al teatro San Carlo, mentre i
napoletani si dimostravano entusiasti dell'arrivo dei principi, profondendosi
in molteplici manifestazioni – preparate e spontanee – d'omaggio[37]. La
coppia lasciò ben presto la reggia borbonica, destinata a occasioni ufficiali,
in favore di Villa Rosebery, presso Posillipo, dotata di spiaggia privata,
dove Maria José e il marito amavano fare bagni notturni.

La Principessa di Piemonte in questo periodo poté contattare, tramite l'amico
Umberto Zanotti Bianco, prima Benedetto Croce e poi altri esponenti dell'alta
società avversi al Fascismo, come lo stesso arcivescovo Alessio Ascalesi:
Umberto lasciava fare, senza favorire o dissuadere la moglie. Naturalmente,
come a Torino, l'OVRA vigilava e Arturo Bocchini ordinava di sorvegliare
costantemente la vita della coppia alla ricerca di rotture e infedeltà,
incrementando voci che naturalmente facevano il giro della città, alimentate a
dismisura da soffiate anonime. Un viaggio a Bruxelles della principessa venne
inteso come prodromo di una separazione, quando invece era solo sintomo della
solitudine che la donna provava in climi tanto ostili[38].

Continuavano intanto le cerimonie ufficiali e di rappresentanza: l'incontro
con il vecchio Gabriele D'Annunzio al Vittoriale nel novembre 1932 e la nuova
ostensione della Sindone, dal 24 settembre al 15 ottobre 1933, in occasione
dell'Anno santo. Dopo lunga attesa (tanto che all'inizio del 1932 Vittorio
Emanuele III aveva mandato la nuora, accompagnata dal medico di corte, da un
illustre ginecologo in Germania a farsi visitare) il 5 febbraio 1934 il
ginecologo di Casa Savoia, Valerio Artom di Sant'Agnese, poté confermare la
prima gravidanza: due settimane dopo in un incidente in montagna moriva
Alberto I del Belgio, e per il suo stato Maria José dovette rinunciare ad
andare ai funerali.

Il 24 settembre, a Palazzo Reale a Napoli, alla presenza anche di Elena di
Savoia e di Elisabetta del Belgio, nasceva la primogenita Maria Pia: portava
lo stesso nome della Regina del Portogallo, sorella di Umberto I, che alla
proclamazione della repubblica si era rifugiata in esilio in Italia, a
Stupinigi, e di cui Umberto aveva alcuni affettuosi ricordi. Vennero
distribuiti 2350 sussidi e borse di studio "Maria Pia di Savoia", Vittorio
Emanuele III offrì un pranzo per 400 poveri, e villa Rosebery venne
ribattezzata "villa Maria Pia". Una settimana dopo ci fu il battesimo, madrina
la zia paterna Maria Francesca di Savoia, padrino lo zio materno Leopoldo III
del Belgio, rappresentato per procura da Vittorio Emanuele di Savoia-Aosta.

La gravidanza, nei primi mesi, venne sommersa di voci maliziose su una sua
possibile origine non naturale: si disse che era frutto di inseminazione
artificiale, richiesta per l'inabilità di Umberto a procreare, pratica allora
non ortodossa e guardata con sospetto. La voce divenne così di dominio
pubblico che Luigi Pirandello in un caffè romano ne parlò scandalizzato ad
Alberto Moravia[39] e ancora anni dopo, di nuovo incinta, Maria José volle
smentirlo con Ciano, che al 30 dicembre 1939 registrò che la principessa «mi
ha lasciato intendere che il figlio che nascerà è di lui, senza intromissioni
di medici e siringhe». Interrogato in merito, Ferdinando Savignoni, assistente
di Artom, dichiarò che «i figli del principe di Piemonte nacquero nel modo più
naturale possibile»[40]. Oltretutto, nonostante le molteplici visite mediche
che la principessa fece, l'ipotesi dell'applicazione di una pratica allora in
fase di studio iniziale, è abbastanza ardita e priva di fonti che la possano
suffragare[41].

Umberto nello stesso periodo venne nominato comandante di divisione, assumendo
il comando della Volturno, e poi membro del consiglio dell'esercito, ma questo
non cambiò la sua situazione di escluso dall'ambiente politico che decideva,
tanto che della prossima campagna d'Etiopia lo seppe da Italo Balbo. Alla fine
del 1935 infatti i principi di Piemonte partirono per un viaggio nel Nord
Africa, prima tappa la colonia di Libia e poi l'Egitto, dove regnava re
Farouk, amico di vecchia data di casa Savoia.

Il governatore fresco del successo personale della crociera atlantica, offrì
agli ospiti sorvoli aerei della Tripolitania e, nella sua residenza, il
castello di el-Serai, il proprio punto di vista e i propri dubbi sul regime e
sulla sua scarsa preparazione militare. «In Libia, Balbo ci parlò in modo
molto scettico riguardo al regime e a Benito Mussolini. Disse che la
_ciambella del fascismo_ non era riuscita secondo le iniziative e che un paese
dove non si può manifestare liberamente la propria opinione non ha futuro. Il
governatore, inoltre, sembrava essere già al corrente delle intenzioni che il
duce, di lì a qualche mese, avrebbe manifestato a proposito dell'Etiopia»[42].
Da quel momento iniziò un regolare scambio di missive tra i principi e Italo
Balbo, e altre visite di Maria José in Libia, tutti fatti che irritarono
Mussolini e le alte gerarchie del partito[43]. In ogni caso Umberto non disse
nulla al padre né chiese informazioni su quanto aveva sentito, nonostante egli
stesso a Napoli salutasse molteplici truppe in partenza per il porto di
Massaua, ufficialmente per esercitazioni.

Il 2 ottobre Mussolini dichiarò guerra all'Etiopia, e l'11 scattarono le
sanzioni della Società delle Nazioni, cui il regime rispose con la "Giornata
della fede", sotto lo slogan dell'"oro alla Patria". All'Altare della Patria
la regina Elena consegnò le fedi nuziali sue e del Re, pronunciando uno dei
suoi rarissimi discorsi pubblici, mentre lo stesso facevano a Napoli Maria
José e a Torino Jolanda di Savoia. Umberto donò il proprio collare
dell'Annunziata, il Re alcuni lingotti d'oro e d'argento, Luigi Pirandello la
medaglia del Nobel, Benedetto Croce e Luigi Albertini beni personali: lo stato
ottenne oltre 500 milioni in oro, e l'iniziativa fu quindi un notevole
successo[44]. Il Re però non condivise il fascino dell'avventura militare e a
Dino Grandi, davanti alle truppe in sfilata disse: "Ed è con queste facce e
queste pance da curati e da notai di campagna che il suo Duce vuole fare la
guerra?"[45].

Nonostante lo scetticismo personale, Vittorio Emanuele III desiderava che
anche il figlio prendesse parte alla campagna militare, ottenendo in tal modo
un po' di gloria e prestigio, come fecero e avrebbero fatto per tutta la
durata delle operazioni gerarchi di ogni grado, ottenendo encomi e medaglie
non sempre meritate[46]. Ma Umberto restò confinato in Patria per volere di
Mussolini, che voleva che quella guerra fosse «una sfida del regime dalla
quale la monarchia potrà ricevere l'incoronazione imperiale ma sulla quale non
dovrà accampare meriti»[47]. La scusa ufficiale fu che il Duce non desiderava
fosse messa in pericolo la vita dell'erede al trono; al fronte andarono i tre
cugini Savoia-Genova, parenti di secondo piano, e Aimone di Savoia-Aosta, ma
non Amedeo d'Aosta, allora secondo in linea di successione al trono, piccola
vendetta del Re contro l'aitante nipote di simpatie fasciste.

Umberto, a terra, passò in rassegna le truppe in partenza e così "garantisce
la legittimità dell'impresa, ma a combattere in prima linea è il fascismo, cui
andrà il merito della vittoria[48] e venne impegnato nelle solite occasioni
ufficiali, come la presenza al funerale di Giorgio V del Regno Unito agli
inizi del 1936: occasione impegnativa, trattandosi di un viaggio in un paese
ostile, tra i primi sostenitori delle sanzioni. A marzo venne promosso al
comando del corpo d'armata di Napoli, ma per l'Etiopia partì la moglie, che il
26 dello stesso mese si imbarcò come crocerossina sulla nave ospedaliera
_Cesarea_. Alla proclamazione dell'Impero, il 5 maggio 1936 al balcone del
Quirinale si affacciarono Vittorio Emanuele III, che rispose alle ovazioni
della folla con il saluto militare, e Umberto, sull'attenti. "L'avvenire
accanto al presente" scrisse Ugo Ojetti[49].

Ad agosto, per la chiusura delle Olimpiadi di Berlino, Umberto fu sul palco al
fianco di Hitler, che disprezzava, ricambiato[50], e accettò la gran croce
d'oro dell'ordine dell'Aquila nera[ _senza fonte_ ] e poco dopo, a Napoli,
ricevette in compagnia della moglie Primo Carnera. Anche in questa occasione
le calunnie dell'OVRA non si fecero attendere e si registrò di _avances_ al
pugile, secondo alcuni fatte da Maria José, secondo altri da Umberto[51]. A
queste menzogne si aggiunsero quelle, naturali considerato quanto già avvenuto
nel 1934, sorte quando nell'ottobre del 1936 venne annunciata la nuova
gravidanza della principessa di Piemonte, tutte tese ad attribuirla a padri
illegittimi. Si osservò che era rimasta incinta a ridosso della partenza per
l'Africa, e si tirò fuori la storia dell'amicizia tra la principessa e gli
aitanti, sportivi e gaudenti cugini Savoia-Aosta, Aimone e Amedeo: si disse
che aveva incontrato due volte il secondo, mentre in realtà a incontrare Maria
José, due volte, era stato Aimone, sulla _Cesarea_ , alla presenza comunque di
altre autorità[52]. Era nota infatti la simpatia tra lei e i due fratelli,
anticonformisti, esuberanti e insofferenti all'etichetta: che vi fosse una
particolare simpatia verso il futuro viceré d'Etiopia lo si pensò quando Maria
José dedicò il suo primo libro _A la memoire du valeureux et chavaleresque
Amédée_ pubblicando la foto di suo figlio Vittorio Emanuele appoggiato alla
"quercia di Amedeo"[53].

Il 12 febbraio 1937, alle 14:30, nacque l'atteso erede maschio cui venne
imposto il nome del nonno, e a seguire molti altri, di carattere dinastico o
familiare[54]. A questa gioia e motivo di orgoglio seguì due mesi dopo, il 5
aprile 1937, il conferimento alla regina Elena da parte di papa Pio XI della
Rosa d'oro, il più importante segno di benevolenza papale verso le sovrane. Il
battesimo fu celebrato il 31 maggio nella Cappella Paolina, dove si erano
sposati i genitori, ed era il primo battesimo di un erede al trono in pompa
magna a Roma[55]. Alle undici del mattino: obbligatorio per gli uomini divisa
o panciotto e marsina e coccarda di raso azzurro Savoia, per le donne velo
bianco, bande di pizzo e l'iniziale in brillanti della regina o della
principessa ereditaria. Il corteo era aperto dai padrini, Vittorio Emanuele
III ed Enrichetta del Belgio, duchessa di Vendôme (in rappresentanza della
madrina la regina Elisabetta del Belgio), Umberto con la madre Elena e Maria
José al braccio del cugino monsignore il principe Giorgio di Baviera[56].

Mussolini era assente, sia alla funzione sia al ricevimento, probabilmente
perché insofferente di fronte a un rito che era una chiara autocelebrazione
della monarchia, in un periodo in cui il duce si legava sempre più al Führer,
che invidiava perché non aveva nessuno sopra di sé e non doveva dividere fama
e onori con una dinastia sovrana[57][58]. La stampa invece sottolineava nella
cerimonia i fasti della diarchia: "guardando la bellezza del bambino che sarà
re, non c'è italiano che oggi non sia orgoglioso della sua Patria, della
nostra Italia trionfante sui nemici, del Duce che ci guida"[59].

Nel settembre del 1937 Mussolini in visita in Germania restò affascinato dalla
potenza che sprigionava il regime nazista[60]: a novembre firmò il patto anti-
Comintern e a dicembre uscì dalla Società delle Nazioni. Mentre Mussolini si
avvicina a Hitler e diventa sempre più insofferente nei confronti della casa
reale, suo genero e ministro degli esteri, antitedesco, Galeazzo Ciano provava
a stringere con i principi di Piemonte rapporti più stretti. I principi
avevano di Ciano l'impressione di un uomo snob e di scarso acume (cui si
aggiungeva una sana antipatia tra Maria José ed Edda Ciano)[61], ma in seguito
ne apprezzarono l'antinazismo, le molte informazioni cui poteva arrivare e
infine il modo di fare più garbato e intellettuale rispetto a quello tipico di
altri gerarchi come Achille Starace, Ettore Muti o Roberto Farinacci[62]: era
insomma uno dei pochi gerarchi frequentabili[63]. Ciano cominciò a organizzare
vari incontri, più o meno casuali, con il principe ereditario, riportandone
sempre le impressioni, che passarono da un "colloquio scialbo" il 31 agosto a
un "gran calore" per le felicitazioni alla nascita del figlio Marzio il 19
dicembre.

Tale evoluzione fu forse dovuta anche a una reazione al fatto che Mussolini
mostrava sempre più fiducia in Amedeo d'Aosta, proposto a Francisco Franco
come possibile Re di Spagna e intanto nominato Viceré d'Etiopia al posto del
maresciallo Rodolfo Graziani, mentre Umberto rimaneva in una posizione
defilata. I sospetti esplosero quando ai principi divenne nota la clausola
inerente alla successione al trono votata dal Gran consiglio nel 1928, e
spinsero Maria José a irrompere a Palazzo Venezia per aver lumi: Mussolini
rispose che la norma andava applicata solo in mancanza di discendenza diretta,
cosa che in quel momento non si verificava[64].

Nell'aprile del 1938 la crisi tra corona e regime toccò il suo punto più alto,
con il colpo di mano della creazione del grado di primo maresciallo
dell'Impero: Starace e Ciano fecero approvare di sorpresa prima alla Camera,
per acclamazione, poi al Senato, questo nuovo grado, attribuito sia al Re sia
al Duce, il che li equiparava di fatto, e violava gravemente i Poteri Regi. Le
rimostranze di Vittorio Emanuele III furono veementi, tanto da dire a
Mussolini che gli portava la legge da firmare: «Questa legge è un altro colpo
mortale contro le mie prerogative sovrane. [...] questa equiparazione mi crea
una posizione insostenibile perché è un'altra patente violazione dello statuto
del Regno» e che avrebbe preferito abdicare, se l'Italia non fosse in quel
mentre attiva sul fronte spagnolo, pur di non indossare quella doppia
greca[65]. Un possibile motivo di arrendevolezza del sovrano in questo
frangente è desumile da quanto riportato il 2 aprile da Ciano nel suo diario:
«Mussolini [...] mi ha detto: "Basta. Ne ho le scatole piene. Io lavoro e lui
firma. [...] Ho risposto che potremo andare più in là alla prima occasione.
Questa sarà certamente quando alla firma rispettabile del Re si dovesse
sostituire quella meno rispettabile del principe. Il Duce ha annuito e, a
mezza voce, ha detto: "Finita la Spagna, ne riparleremo"».[66]: pare
realistico pensare che Vittorio Emanuele III allora, e altre volte in futuro,
evitasse di coinvolgere il figlio negli affari di Stato o cedergli qualsiasi
scampolo di potere effettivo per proteggerlo da queste oscure manovre del
regime[67].

Di lì a poco si ebbe la visita di Hitler e del suo seguito a Roma: la corte si
dimostrò palesemente antinazista, e i capi del nazismo avversi alla monarchia,
con uno scambio di battute di scherno dall'una e dall'altra parte[68]. Umberto
era antinazista per più motivi: come cattolico (Pio XI aveva già condannato il
nazismo con l'enciclica _Mit brennender Sorge_ , e in quei giorni andò a
Castel Gandolfo ordinando di lasciare al buio le chiese come segno di
protesta), come uomo di una certa preparazione culturale, come figlio di
Vittorio Emanuele, la cui avversione alla Germania durava dalla fine
dell'Ottocento, e come principe ereditario davanti a un regime chiaramente
antimonarchico. Maria José considerava l'espansionismo nazista un'ovvia
minaccia al suo Belgio e detestava i fascisti (il 7 settembre 1938 andò al
concerto di Lucerna di Arturo Toscanini, di fatto esule, perché gli era stato
appena ritirato il passaporto). Queste ragioni, unite al sempre più forte
legame che Mussolini stava creando tra fascismo e nazismo, li spinsero a
complottare per un _golpe_.

Un documento del Foreign Office britannico[69] attesta che il 26 settembre
Umberto avrebbe dovuto rinunciare ai propri diritti come erede al trono in
favore del figlio con un documento da consegnare a un "avvocato di Milano" di
cui non si conosce il nome, forse un politico del periodo pre-fascista. Maria
José, costretto Vittorio Emanuele III ad abdicare, sarebbe stata proclamata
reggente e Badoglio avrebbe ottenuto pieni poteri per mantenere l'ordine, a
cui sarebbe seguito un nuovo governo guidato dall'avvocato milanese.
L'esercito, sotto gli ordini di Graziani, avrebbe preso possesso dei punti
vitali di Roma, Milano, Torino, Venezia e Verona nella mattina del 27 e il 28,
alle 15, Umberto avrebbe messo davanti al padre il fatto compiuto e
successivamente fatto mandare in onda alla radio le dichiarazioni della
reggente e del nuovo primo ministro. Invece il pomeriggio del 25 Hitler emanò
un ultimatum di sei giorni alla Cecoslovacchia e, in uno scenario
internazionale così teso, Umberto indugiò: il 27 giunse la notizia
dell'intenzione di Mussolini di mobilitare le truppe se l'avesse fatto Hitler
e del dissenso del Sovrano; l'indomani fu comunicata la notizia che Hitler
avrebbe incontrato a Monaco i primi ministri d'Italia, Francia e Inghilterra
per decidere le sorti della Cecoslovacchia. Apparendo così Mussolini uno dei
difensori della pace europea, il piano venne archiviato, mentre anche in
Germania un piano dei generali Beck e Halder era accantonato per simili
motivi[70].

Appena un mese dopo, il 29 ottobre, partecipò alle nozze del cugino Eugenio di
Savoia-Genova con Lucia di Borbone-Due Sicilie, che avvennero a Monaco di
Baviera, dove viveva la famiglia della sposa, di idee antinaziste, e officiate
dal cardinale Michael von Faulhaber, anch'esso inviso al regime: forse per
riequilibrare quella presenza che denunciava le sue idee, chiese un incontro
privato con Hitler: questi lo invitò due giorni dopo a un pranzo
all'Obersalzberg, trasformando quella richiesta in un'occasione di propaganda
per il regime ad appena un mese dal convegno di Monaco. Umberto ascoltò il
monologo del Führer, che espresse la sua soddisfazione per la soluzione del
problema cecoslovacco, per la crescente forza della Germania, l'avversione per
gli Stati Uniti, il desiderio di un'alleanza duratura con l'Italia;
l'ambasciatore a Berlino, Bernardo Attolico, mandò una relazione a Roma;
Mussolini fu probabilmente soddisfatto dell'incontro, il Re assolutamente no.
Il Principe di Piemonte, per ingenuità o per inesperienza politica, aveva
scelto di incontrare per mera cortesia il dittatore, ma, tenuto conto che
Umberto si era sempre tenuto rigorosamente al di fuori di attività o
manifestazioni di simpatie politiche, l'avvenimento poté essere inteso come
una sostanziale comunità di vedute o come ammirazione per l'uomo che aveva
appena soppresso la libertà della Cecoslovacchia[71].

Divenuto intanto generale designato d'armata e ispettore di fanteria, Umberto
cominciò a esprimere, a chi glielo domandava, il suo profondo scontento verso
le risorse effettive delle truppe: Mussolini, che oramai non si fidava più e
cominciava a ritenerlo, se non pericoloso, almeno palesemente avverso, gli
impedì di andare a Parigi, covo dei fuoriusciti antifascisti, a inaugurare un
busto del defunto suocero Alberto I del Belgio. In un clima così teso, le
nozze dell'ultimogenita dei sovrani, Maria con il principe Luigi di Borbone-
Parma avvenute il 23 gennaio 1939, ebbero il minimo dell'attenzione e
dell'organizzazione possibile[72]. Tre mesi dopo, infatti, l'Italia invadeva
l'Albania (di cui Vittorio Emanuele III era proclamato sovrano) e, il 22
maggio, veniva firmato il Patto d'acciaio. A marzo, incontratolo a Salisburgo,
Italo Balbo aveva già anticipato l'avvenimento a Maria José, oramai certa di
quale sarebbe stata la sorte del Belgio davanti all'aggressività tedesca. Le
intenzioni, le idee e la "fronda" dei principi di Piemonte erano così note
anche all'estero che nei giorni della firma del Patto d'acciaio sul _Daily
Mirror_[73] uscì un articolo anonimo dal titolo "Il duce spedisce il principe
in esilio", dove si diceva che Umberto e la moglie si sarebbero a breve
rifugiati a Bruxelles in una "sorta di esilio dettato dal signor Mussolini
[...] Il principe ereditario non ha mai nascosto la sua opposizione al
fascismo"; inoltre si aggiungeva che erano sorte tensioni fra lui e Ciano
(cosa possibile, poiché dopo l'incontro del 6 novembre 1938 il ministro ne ha
uno solo il 18 novembre 1939); notizie tutte riprese lo stesso giorno dal
_News Chronicle_. Naturalmente erano esagerazioni, ma davano l'idea di come la
posizione dei principi ereditari fosse nota[74].

Fu quindi naturale che il Duce, nella preparazione dei comandi per la guerra
prossima, scegliesse accuratamente di porre in secondo piano il principe
ereditario, escludendolo non solo dalla possibilità di prendere decisioni, ma
anche dal ricevere gloria militare, cosa che probabilmente sarebbe stata
approvata da Hitler il quale, il 22 agosto 1939, disse ai suoi generali che
«Mussolini è messo in pericolo da quell'imbecille di un Re e da quel perfido
furfante di un principe ereditario»[75]. La manovra naturalmente non sfuggì al
Re che, nel suo incontro con Ciano del 24 agosto, pretese che il duce «dia al
principe di Piemonte un comando. Hanno il comando quei due imbecilli di
Bergamo e di Pistoia, può ben averlo mio figlio, la cui testa vale quella del
duca d'Aosta». Questa schiettezza e comunicatività del Re, notoriamente uomo
di poche parole, col ministro degli esteri, neo collare dell'Annunziata, era
motivata dal comune sentimento antitedesco, aumentato in Ciano dopo il suo
incontro dell'11 agosto con von Ribbentrop e Hitler. Il colloquio terminò con
una confidenza del sovrano: «paternamente ha aggiunto che il principe a me
vuol bene, molto bene e che di me sempre gli parla con fiducia e
speranza»[76]. In situazioni simili naturalmente la nuova gravidanza di Maria
José non fu oggetto neppure delle calunnie dell'OVRA.

Ma la crisi tra regime e corona non coinvolgeva più solo i principi di
Piemonte: il 1º luglio 1939 a Firenze, in Santa Maria del Fiore, Aimone di
Savoia-Aosta si era sposato con Irene di Grecia, testimoni per lui il viceré
Amedeo e Umberto: Mussolini non era intervenuto neppure a questa cerimonia di
casa Savoia, sia per non incontrare il re Giorgio II di Grecia, fratello della
sposa, contro il quale tra pochi mesi manderà le truppe, sia perché dopo
appena due anni di viceregno Amedeo ha mutato del tutto opinione sulla
preparazione dell'esercito e sulla reale solidità del regime e dei suoi
uomini[77].

Il 1º settembre 1939 la Germania invase la Polonia, due giorni più tardi
entrarono in guerra Francia e Inghilterra, l'Italia dichiarò la propria non-
belligeranza e tutti coloro che erano antitedeschi incominciarono ad avere
contatti sempre più fitti, scambiandosi informazioni e opinioni. A fine
ottobre Umberto espresse con Ciano la propria soddisfazione nella rimozione di
Achille Starace dalla guida del PNF e lo informò che Hitler aveva chiesto la
rimozione, tramite Filippo d'Assia, di Bernardo Attolico, ambasciatore a
Berlino, ostile all'espansionismo tedesco. Il 27 novembre la regina Elena
scrisse una lettera appello in favore della pace alle sovrane di Belgio, Paesi
Bassi, Lussemburgo, Danimarca, Jugoslavia e Bulgaria, che vennero fermate da
Mussolini, con la motivazione che era un gesto inopportuno.

Il 4 dicembre Maria José seppe dell'idea di suo fratello Leopoldo III del
Belgio di indire una conferenza dei Paesi non belligeranti per il giorno di
Natale, proposta che il Duce rifiutò. Il 21 dicembre i sovrani andarono in
visita dal papa in Vaticano e il 28 dicembre Pio XII compì un viaggio di Stato
fino al Quirinale, antico palazzo pontificio, dove dal 1870 nessun papa era
più entrato: a colloquio con Vittorio Emanuele III si scagliò con forza contro
Hitler. Due giorni dopo Ciano comunicò alla principessa di Piemonte che era
imminente l'invasione del Belgio[78].

Il 22 febbraio 1940 si ebbe un nuovo colloquio tra Galeazzo Ciano e Umberto,
dove questi, a detta del genero del Duce si mostrò «molto antitedesco e
convinto della necessità di rimanere neutrali. Scettico - impressionantemente
scettico - sulle possibilità effettive dell'esercito nelle attuali condizioni
-che giudica pietose- di armamento»[79]. A Napoli, due giorni dopo, nacque la
figlia Maria Gabriella e l'indomani a Roma il sottosegretario di Stato
statunitense Summer Wells fece capire al re che gli Stati Uniti contavano su
di lui per mantenere l'Italia fuori dalla guerra, ottenendo per risposta «Ho
l'impressione che il suo presidente non si renda conto di quanto poco possa
fare io»[80]. Il 14 marzo il duca d'Aquarone espresse a Ciano, al circolo del
golf dell'Acquasanta, il desiderio del sovrano di restare neutrali a tutti i
costi, compreso quello di rimuovere Mussolini, purché avvenisse in maniera
legale, al fine di evitare una guerra civile[81]: il ministro degli esteri
confermò al re che Mussolini non avrebbe convocato il Gran consiglio per la
dichiarazione di guerra, ma che avrebbe riflettuto se cercare di convincere il
suocero in tal senso[82][83]. Due settimane dopo anche Umberto volle parlare
con Ciano: il principe «non ha nascosto la sua preoccupazione [...] aggravata
dalla sua conoscenza delle nostre condizioni militari. Nega che dal settembre
a oggi siano stati realizzati effettivi progressi nell'armamento: il materiale
è scarso e lo spirito depresso»[84].

Il 9 aprile 1940 la Germania invase Danimarca e Norvegia e il 24 Pio XII e
Paul Reynaud chiesero ufficialmente a Mussolini di non entrare in guerra. Sei
giorni dopo il pontefice incontrò i principi di Piemonte in Vaticano e «con un
modo di fare affettuoso e paterno iniziò subito la conversazione. Insistette
soprattutto sul pericolo del nazismo e delle persecuzioni religiose. Poi evocò
l'imminenza di un'aggressione tedesca in Belgio e nei Paesi Bassi. Per tre
volte affermò questo, voltandosi verso di me con aria angosciata, un po'
interrogativa, aspettando forse un chiarimento, oppure una conferma da parte
mia»[85]. Il 1º maggio Maria José avvisò del pericolo l'ambasciatore belga,
che l'indomani la tranquillizzò affermando che erano tutte voci di agenti
provocatori tedeschi operanti in Vaticano. Ciano, interpellato lo stesso
giorno, confermò l'informazione aggiungendo che si trattava di 3 divisioni, e
il 10 maggio si ebbe l'invasione. La principessa di Piemonte parlò poi con
Italo Balbo e Amedeo d'Aosta, perché facessero recedere il duce dalle sue
intenzioni, invano.

Il 29 maggio il duce annunciò ai vertici militari la sua decisione
irrevocabile di entrare in guerra a fianco della Germania, nonostante i più
fossero contrari e Umberto esprimesse al padre tutta la sua contrarietà: «Gli
dissi che non si poteva andare avanti rassegnati verso la catastrofe, che
bisognava fare qualche cosa»[86].

Il 10 giugno al principe venne conferito il comando delle armate operanti al
confine francese, 12 000 ufficiali e trecentomila soldati, praticamente
inutili, poiché la Francia era prossima al tracollo e Mussolini stesso aveva
vietato operazioni di attacco: dieci giorni dopo l'entrata in guerra si ebbe
una manovra militare che durò tre giorni, dal 21 al 24 giugno e portò alla
presa di Mentone con 600 caduti italiani circa, commentata in un protocollo
segreto dal generale Alfredo Guzzoni, comandante della IV Armata con "Se non
fosse stato per le condizioni climatiche sfavorevoli i francesi avrebbero
continuato ad avanzare"[87]. Pochi giorni dopo, nei pressi di Mentone, Umberto
incontrò la moglie, ispettrice nazionale del Corpo Infermiere Volontarie della
Croce Rossa Italiana, che riportò sul suo diario testimonianze del profondo
scetticismo del principe sulla preparazione e sulle attrezzature della truppa.

Il 25 ottobre Umberto incontrò a Torino il maresciallo Enrico Caviglia che
scrisse sul proprio diario come Umberto gli raccontasse di essere dolente per
l'inattività in cui la nuova situazione militare lo poneva (essendo escluso
che l'erede al trono potesse essere dislocato su qualche lontano fronte), di
Hitler che cercava l'aiuto della Svezia per una pace con l'Inghilterra e che a
suo dire era necessario fermare le operazioni militari in Libia per
concentrare uomini e mezzi in Grecia, opinione quest'ultima non condivisa da
Caviglia. In Libia infatti il governatore Rodolfo Graziani già a giugno aveva
chiesto più mezzi, o un rinvio dell'attacco, che a fine agosto Badoglio, capo
di stato maggiore, aveva rifiutato: dal diario di Ciano, in data 6 settembre,
si apprende che Umberto aveva espresso le «più ampie riserve sulla possibilità
e sull'inopportunità dell'impresa»[88].

Nei mesi successivi il fronte greco-albanese mostrò l'inadeguatezza
dell'esercito italiano e, a fronte dei rovesci e degli insuccessi, Umberto
chiese di essere mandato in visita d'ispezione, cosa che Mussolini rifiutò,
preferendo scegliere per l'occasione alti esponenti del partito, come Ciano,
Farinacci, Bottai e infine sé stesso, nel marzo 1941. Ugualmente gli fu negata
la possibilità di andare in Libia, durante l'offensiva inglese, anche per veto
di Erwin Rommel. Di questi fatti il maresciallo Caviglia stese una rapida
sintesi nel proprio diario, osservando come la politica dinastica di Mussolini
fosse «ambigua. Egli sta [...] esaltando il duca d'Aosta, così come faceva con
il defunto padre di lui. [...] Il principe di Piemonte è messo in disparte:
non gli danno nessun comando. Non glielo diedero in Albania [...] e il re
nulla fa per salvare la dinastia»[89].

E mentre Mussolini ufficiosamente osteggiava l'erede al trono, dal gennaio
1941 Umberto si trovava a Lucera, in provincia di Foggia, come generale
d'armata, questi iniziava a stringere legami con Bottai e Ciano, che annota al
15 maggio di quell'anno un grave moto di scontento del principe in seguito
alla stabilizzazione della situazione jugoslava dopo l'intervento tedesco:
«Lui - sempre così prudente - ha criticato con parole aperte il sistema in
genere, e la stampa in particolare. Vive nell'ambiente militare ed ha
assorbito in questi mesi una buona dose di veleno, che in lui ha fatto
effetto»[88].

Il 6 aprile 1941 i tedeschi avevano invaso la Jugoslavia, che s'era arresa il
18, si era costituito lo Stato indipendente di Croazia il 10 (cui re fu
designato Aimone di Savoia, quarto duca d'Aosta come "Tomislavo II") e
permesso l'erezione di un nuovo regno di Montenegro, di cui fu offerta la
corona al nipote della regina Elena, Michele, teorico erede al trono della
dinastia Petrović-Niegoš, ma questi rifiutò. La restaurazione era caldeggiata
vivamente dai sovrani italiani. Poiché altri candidati rifiutarono la corona,
fu istituita in Montenegro una reggenza. Elena aveva declinato l'offerta di
salire sul trono del padre, soluzione che sarebbe stata ben vista dalla
popolazione montenegrina.

Mentre i successi germanici iniziavano ad arrestarsi Umberto nascondeva sempre
meno la propria radicata avversione ai nazisti, come si apprende da Ciano,
sempre più presente nell'entourage del principe. A fine ottobre, durante una
battuta di caccia con von Ribbentrop, questi, con il genero del duce, definì
espressamente Umberto come _ostile_ , dopo aver affermato che a corte "si
intriga". Quanto il tedesco avesse ragione è sancito da ciò che Ciano scrisse
poco dopo, al 7 novembre 1941: del principe _era chiaro il suo preconcetto
contro gli alleati che giudica insopportabilmente grossolani_[90].

Intanto continuavano a essergli negati comandi effettivi: nel giugno 1941
quello del Corpo di spedizione italiano in Russia, le prime truppe italiane
nella campagna di Russia, e poi quello dell'ARMIR, sempre in Russia, nel
febbraio 1942, compensato pateticamente pochi mesi dopo dal comando delle
Armate Sud al posto del maresciallo Emilio De Bono. Questi avvenimenti
suscitarono abbastanza scalpore nelle alte sfere politiche e militari.
Caviglia osservò che su un esercito di 70 divisioni, 35 delle quali nei
Balcani, al principe ne erano state affidate alcune peninsulari, con due di
riserva strategica in caso di sbarco nemico[91]. Il conte di Torino, che pure
non era tra i membri più importanti o più scaltri di casa Savoia, si lamentò
con Giovanni Agnelli che Mussolini aveva apposta ostacolato Umberto che
"dovrebbe invece poter acquistare maggior popolarità, altrimenti che cosa
succederà alla morte del re?"[92]

A sintetizzare tutta la situazione, con i pro e i contro e un giudizio valido
anche per gli avvenimenti futuri, fu ancora Caviglia nel suo diario,
riportando un proprio colloquio con De Bono: Umberto non accettava sia perché
aveva già delle armate assegnate, sia perché si sarebbe trovato
gerarchicamente agli ordini dei tedeschi, cosa che Caviglia trovava anche
accettabile. Eppure il maresciallo era d'idea che il principe dovesse andare
lo stesso in Russia, così da farsi "fama di buon soldato. Se la situazione
della dinastia, oggi, in Italia, fosse migliore, se l'attuale sovrano non
fosse tanto scaduto nella opinione pubblica [...] non vi sarebbe bisogno del
sacrificio del Principe di Piemonte. Perché, in caso di rovescio militare,
quel sacrificio potrebbe salvare la dinastia"[93].

Così, scartata anche l'eventualità di un incarico in Africa Orientale
Italiana, a Umberto e a Maria José rimase solo la possibilità di alleviare con
gesti pratici le sorti degli italiani vittime delle ristrettezze dei lutti
apportati dalla guerra: si prodigò per il rientro dalla prigionia in mani
inglesi del generale Alberto Cordero di Montezemolo e della famiglia; a fine
1942 provvide, su richiesta di Enrico Marone Cinzano alla sistemazione di
circa 200 persone, dipendenti e famiglie della Cinzano, tutti sfollati per i
bombardamenti; donò indumenti ai sinistrati e fece restaurare a sue spese
oggetti antichi delle collezioni d'arte torinesi danneggiate dai
bombardamenti[94]. E mentre Maria José si intratteneva al Quirinale con
antifascisti di vari ambienti come Benedetto Croce, monsignor Montini, Paolo
Monelli, Antoni Gonella, Umberto incontrò più volte il capo della polizia
Carmine Senise, membri delle Forze armate come Caviglia e Cavallero, e del
partito fascista come Bottai. Questi il 21 ottobre 1942 registrò sul suo
diario che "Gente, per solito sennata, viene a confidarti [...] di complotti
capitanati dal principe ereditario e dalla sua consorte. Si danno per veri
ordini impartiti alla polizia di sorvegliare gli edifici tipici dei colpi di
stato"[95].

In questo periodo si hanno le prime fonti sull'esistenza di un dossier
scandalistico contro il principe di Piemonte "preparato contro di lui dal
Partito per contrastare le sue ambizioni con la minaccia di rendere pubblici
dei compromettenti documenti sulla sua vita privata", citato da una nota
dell'ambasciatore polacco presso la Santa Sede al Foreign Office[96]. Domenico
Bartoli scrisse che già a metà degli anni trenta Italo Balbo aveva fatto
avvertire il re dell'esistenza di questo dossier da un suo uomo di fiducia,
cui il ministro della real casa Mattioli Pasqualini disse che il re già sapeva
tutto. Da esso fu tratto qualche stralcio, che il _Popolo d'Alessandria_
utilizzò per costruirci su una storia pubblicata a puntate basata sui vizi e
deboscerie di un principe soprannominato "Stellassa". Eppure per motivi ancora
non chiari Mussolini non lo utilizzò mai interamente e pubblicamente, neppure
durante il periodo della Repubblica Sociale.

Il suo pessimismo sulle sorti della guerra e del regime si acutizzò e si
cristallizzò in una visione lucida ma priva di spunti d'iniziativa fedelmente
registrata in molteplici passi del diario di Ciano,[97] che ne giudica le
capacità "superiori alla fama"; lo stesso Mack Smith gli riconosce "idee
politiche piatte e convenzionali, ma non reazionarie [...] disposto a
imparare". Però, al di là del suo sempre maggiore scontento, non tessé una
forte rete di contatti con le opposizioni liberali come la moglie, non elaborò
una idea per deporre Mussolini e non riuscì neppure a uscire dal cono d'ombra
politico in cui il padre e il regime lo avevano posto.

Probabilmente fu anche per blandire il principe, oggetto e soggetto di tante
voci, che Mussolini lo propose per la nomina di maresciallo d'Italia, nomina
che venne ratificata il 28 ottobre 1942, anniversario della Marcia su Roma.

Nonostante questo Umberto continuò ad affiancare i propri impegni ufficiali
con i frequenti contatti con gli oppositori del regime e con militari come
Badoglio e Vittorio Ambrosio, da poco nominato nuovo capo di stato maggiore
generale. Probabilmente è in questo periodo che anche il principe ereditario
iniziò a vedere Badoglio come una possibile carta spendibile per
l'affossamento di Mussolini, pur dimostrando di non averne molta fiducia.
Confidò a un uomo vicino a Caviglia (l'altro maresciallo in predicato di
essere successore del duce alla guida del governo), che giudicava il collega
Badoglio "un cane da pagliaio che va dov'è il boccone più grosso", che
condivideva il giudizio[98], ma ugualmente vedeva nel militare piemontese
l'unico in grado di avere la fiducia dei fascisti frondisti, del sovrano e
degli alti papaveri dell'esercito[99].

Il 2 febbraio del 1943 nacque al Quirinale l'ultimogenita dei principi di
Piemonte, Maria Beatrice[100], il cui atto di nascita venne rogato il 4
febbraio da Ciano, che scrisse sul suo diario di aver avuto un breve colloquio
con Umberto, che "vede le cose con molta esattezza. E ne è giustamente
pensoso". Quella fu l'ultima incombenza ufficiale del genero del duce da
ministro degli esteri: due giorni dopo divenne ambasciatore d'Italia presso la
Santa Sede.

Molto probabilmente furono anche le voci di fronda legate ai principi
ereditari, oltre all'ostilità nazista, che nel rimpasto di governo del
febbraio 1943 costarono il posto a Ciano, Bottai, Grandi e poi anche a Senise
(quest'ultimo da capo della polizia). Lord Edward Halifax, ambasciatore
britannico a Washington, scrisse nel suo rapporto che un italiano da poco
rientrato in Turchia (non lo nomina, ma è possibile che fosse l'ambasciatore
in quello stato, il barone Raffaele Guariglia, futuro ministro degli esteri
del governo Badoglio) aveva riferito che tutti quei mutamenti politici erano
dovuti alla "scoperta da parte della Gestapo che c'era un complotto per dare
il potere al principe di Piemonte e rovesciare il governo [...]. Grandi, il
precedente ambasciatore a Londra, e il conte Ciano organizzarono il movimento
sicuramente con la conoscenza del principe Umberto"[101]

Vittorio Emanuele III non gradiva affatto l'attivismo politico del figlio e
della nuora. Per quanto riguardava Maria José, che manteneva contatti sia coi
politici dell'Italia pre-fascista, con intellettuali di varia estrazione e con
ambienti vaticani, il re non tollerava che fosse una donna a occuparsi di
politica, che ci si fidasse di vecchi _revenants_ (fantasmi, come con
disprezzo definiva Bonomi, Nitti e gli altri notabili d'epoca giolittiana) e
di preti (noto era il suo anticlericalismo)[102]. Quanto al figlio, il sovrano
era dell'idea, leit-motiv di casa Savoia, che "si regna uno alla volta".

A posteriori, Umberto diede la sua versione dei fatti, spiegando che l'idea di
rimuovere Mussolini venne in seguito al disastro di El Alamein "che irritò non
soltanto il re mio padre, ma anche le sfere superiori militari [...] Fin
dall'autunno 1942 cominciarono ad affluire in Quirinale alte personalità
militari, persino il vecchissimo generale Zuppelli, per invocare l'intervento
della corona [...] Nella primavera anche il generale Ambrosio fece conoscere
il suo piano"[103]

Nella primavera del 1943 Maria José facilitò un incontro tra Ivanoe Bonomi e
il marito, che egli raccontò nel suo _Diario di un anno_ : "gli dico che
bisogna puntare su un generale, Badoglio o Caviglia. Lui dice di preferire
Badoglio, perché Caviglia è troppo vecchio [...] Ma alla proposta di andare
tutti dal re per spingerlo a decidersi, Umberto di nuovo tentenna. [...] la
principessa mi aveva detto: il figlio non farà nulla contro il padre [...] Il
principe ha idee chiare, peccato non abbia la ferma volontà di fare"[104].

Tra marzo e aprile del 1943 Umberto ebbe un colloquio con il cognato Filippo
d'Assia[105], che si concluse con la comune intenzione di chiedere a Hitler
una pace prima che la situazione ancora peggiorasse. Il principe d'Assia ne
parlò con il Führer nella prima settimana d'aprile a Klessheim, appena
terminati i colloqui con Horthy e Mussolini, causando la sua ira: accusò i
Savoia di essere degli ingrati nei confronti del duce e affermò che tutto si
sarebbe aggiustato anche sul fronte italiano. Pochi giorni dopo Filippo
d'Assia venne consegnato a Berchtesgaden, e poi a Rastenburg, per essere
infine arrestato l'8 settembre.

Il 22 luglio, dalla sede del comando delle armate Sud, che si trovava a Sessa
Aurunca, Umberto tornò a Roma dove, l'indomani, incontrò il duca d'Acquarone e
il cugino Aimone di Savoia-Aosta, e in seguito tornò a Sessa e qui venne
sorpreso dal voto del Gran consiglio e dalla successivo arresto di Mussolini.
Quello stesso giorno Hitler espresse il proprio desiderio di arrestare tutti i
membri della casa reale, e Keitel osservò che il principe ereditario "era più
importante del vecchio"[106]

Il 26 luglio Umberto partì per Roma all'alba e nella mattinata incontrò di
nuovo Acquarone, il cugino Aimone e il generale Sartoris, che lo resero edotto
sugli ultimi avvenimenti, sui quali il re diede la sua versione durante il
pranzo, a cui lui e Maria José erano invitati[107]. Probabilmente
insoddisfatto dai colloqui, ebbe di nuovo un incontro nel pomeriggio con
Acquarone, cui seguì uno con Roatta e Ambrosio. Umberto, da sempre
antinazista, era probabilmente in disaccordo con il proclama di Badoglio, ma
ligio all'autorità, non protestò né fece partecipe il padre dei suoi dubbi,
continuando così a stare tra l'Abruzzo e la Campania, visitando città e
accampamenti[108].

Il 4 agosto festeggiò il compleanno della moglie che, tre giorni dopo, venne
mandata con le bambine per ordine di Vittorio Emanuele III nel castello di
Sant'Anna di Valdieri in Piemonte, ufficialmente per motivi di sicurezza, ma
in realtà perché l'attivismo politico e di stampo liberale di Maria José erano
invisi al sovrano e a Badoglio.

Nei giorni immediatamente precedenti alla resa italiana, Umberto ebbe
un'intensa attività: il 6 settembre ispezionò la V armata a Orte, la mattina
del 7 incontrò il maresciallo von Richtofen e, nel tardo pomeriggio, ad
Anagni, il maresciallo Graziani, che lì viveva ritirato dal 1941. A una
precisa domanda del militare sulla possibilità d'un armistizio il principe
rispose "solo voci!", come gli era stato detto dal ministro della Real Casa,
duca d'Aquarone il 3 settembre, a Roma (sebbene questi fosse al corrente che
nel frattempo l'armistizio veniva firmato a Cassibile), e il 6, ad
Anagni[109]. Partì per Roma alle 17:55 dell'8 settembre, giungendo al
Quirinale dopo quasi un'ora ove, all'oscuro di tutto, venne finalmente
informato circa l'armistizio da Acquarone. Il colloquio risulta essere
avvenuto dopo le 19:10, come registrato dal primo aiutante di campo del
principe nel proprio diario[110].

Il principe mandò una macchina ad Anagni per prelevare alcuni membri del suo
entourage, tra i quali l'ammiraglio Bonetti e il generale Cavalli, e scrisse
alcune lettere a ufficiali, compresa una a Graziani, non solo perché era "pur
sempre maresciallo d'Italia", ma anche perché non voleva questi pensasse che
gli avesse mentito: il latore della missiva, tenente colonnello Radicati, fu
però arrestato il giorno dopo dai tedeschi e la lettera non giunse a
destinazione[111]. Nella nottata il capitano maggiore pilota Carlo Maurizio
Ruspoli, su incarico del principe, telefonò al ministro degli esteri Raffaele
Guariglia, che avrebbe sostenuto in quella occasione di non essere stato
avvisato da alcuno delle decisioni di Badoglio[112]. In verità Guariglia era
informato, e anzi aveva reso edotto personalmente l'ambasciatore a Roma, von
Mackensen, circa l'armistizio e il suo significato[113].

Poco prima che Umberto venisse informato, alle 18:45 dell'8 settembre si
svolse al Quirinale una riunione presenti il Re, Badoglio, Acquarone, Carboni,
i ministri della guerra e dell'aeronautica, durante la quale sarebbe stato
riferito al Re che l'unica soluzione era spostarsi nell'unica zona d'Italia
non ancora occupata dalle due parti del conflitto, così da "salvaguardare
l'indipendenza del governo e negoziare condizioni d'armistizio più
onorevoli"[114].

Alle 19:30, i sovrani tornarono al Quirinale, dove giunsero anche i piccoli
Ottone ed Elisabetta d'Assia con la "tata": la regina chiamò l'addetto alla
sicurezza Nicola Marchitto e gli disse di portarli al sicuro in Vaticano,
perché troppo piccoli per essere portati con loro. Alle 21:20 il corteo si
diresse al ministero della guerra, e intorno alle 5 del mattino partì uscendo
furtivamente da un portone secondario di palazzo Baracchini, sulla stretta via
Napoli. Rosa Perone Gallotti, cameriera personale dei sovrani, definì la
partenza come un "pandemonio […] Ministri, militari e gentiluomini volevano
partire per primi, facevano ressa per la paura. Fu una vergogna,
davvero."[115] Della partenza da Roma e di come si svolse Umberto II parlò
durante un'intervista televisiva con lo storico Nicola Caracciolo, avvenuta
nel 1979, confluita nel documentario _Il piccolo re_.

«Aver lasciato Roma in quel modo può essere stato uno sbaglio […] In quel
modo, senza avvisare i ministri. E ancor adesso sono convinto che i ministri
non abbiano avuto modo di raggiungere - non so - il re, oppure non aver potuto
prendere le disposizioni. Si sarebbero svegliati la mattina […] e avrebbero
potuto trovarsi i tedeschi in casa e rischiare veramente molto. Cosa che […]
non accadde. Ma l'impressione che loro diedero fu molto sfavorevole,
soprattutto al maresciallo Badoglio. L'impressione di essere stati
dimenticati.[111]»

Nella stessa intervista, alla precisa domanda sul perché il governo avesse
deciso di lasciare la capitale senza organizzare alcuna resistenza militare,
disse:

«Non c'era il mezzo di poter difendere Roma. E poi, se anche uno avesse potuto
farlo, avrebbe dato ragione e agli alleati e ai tedeschi di reagire. E
sappiamo in che modo avrebbero reagito. […] Avrebbero avuto ragione per
bombardare. Se i tedeschi avessero fatto qualcosa su Roma, sarebbe stata la
fine di Roma […] e poi era stata anche dichiarata città aperta. E poi c'era la
questione della presenza del papa […][111]»

Tale parere di Umberto, tuttavia, è smentito da diverse fonti e da diversi
dati storici. Sia il comandante tedesco del fronte Sud, feldmaresciallo Albert
Kesselring, sia il suo capo di stato maggiore, Siegfrid Westphal nel
dopoguerra sostennero che, in presenza di resistenza armata italiana
organizzata a Roma e visto il contemporaneo sbarco di Salerno, la situazione
tedesca si sarebbe fatta "disperata" e le probabilità di occupare con successo
Roma e gran parte d'Italia molto remote. Per altro, parallelamente alla fuga
dei reali in auto lungo la via Tiburtina, avvenne quella del personale
diplomatico tedesco via treno, inclusi l'ambasciatore germanico e il console
Eitel Moellhousen, che avevano in tutta fretta disposto la distruzione di
tutti i documenti sensibili dell'ambasciata tedesca appena dopo esser stati
personalmente informati da Guariglia della situazione, evidentemente giudicata
anche da essi come disperata[113].

Umberto partì quindici minuti dopo i genitori e per tutta la durata del
viaggio espresse più volte la propria intenzione di restare, come comandante
militare, a guidare una resistenza delle truppe e a rappresentare la corona
nella capitale, contestando l'ordine del padre[116]. Era conscio che, sebbene
apparisse ragionevole tentare salvare la continuità delle istituzioni statali,
il trasferimento del re e del governo, operato in quella maniera, si stava
svolgendo nel modo peggiore, tale da arrecare un danno gravissimo anche al
prestigio della corona[117].

Nel viaggio da Roma, al bivio per Brecciarola (presso Chieti, quasi giunti
alla destinazione prevista di Ortona), fermatosi il convoglio per un carretto
in mezzo alla strada, il principe scese e si affiancò alla macchina dove c'era
il re per esprimergli l'intenzione di tornare indietro: il padre gli rispose
in piemontese « _Beppo, s'at piju, at massu_ » cioè «Beppo, se ti prendono ti
ammazzano». Più tardi, giunti presso il castello di Crecchio, ospiti dai duchi
di Bovino, parlando con il maggiore pilota Carlo Ruspoli, già suo compagno di
corso al collegio militare, Umberto esplorò la possibilità di tornare nella
capitale in aereo, e di questo parlò con il generale Puntoni[118], aiutante di
campo del re. "La mia partenza da Roma è stato semplicemente uno sbaglio.
Penso che sarebbe opportuno io tornassi indietro: la presenza di un membro
della mia casa nella capitale, in momenti così gravi la reputo
indispensabile"[119].

Badoglio gli disse "Le devo ricordare che lei è un soldato, e poiché porta le
stellette deve obbedire": egli, il re e Acquarone addussero motivi di
sicurezza personale e politici: il suo gesto avrebbe screditato il governo e
il sovrano[120]. La stessa duchessa di Bovino Antonia de Riseis cercò di
convincerlo a tornare a Roma per organizzare una resistenza armata e
galvanizzare il morale delle truppe, ma il principe le rispose che in quel
momento un tale atto sarebbe parso una ribellione, mentre tutti dovevano
collaborare per non indebolire l'autorità sovrana, stringendolesi
attorno[121]. Ulteriore tentativo di Umberto di opporsi alle decisioni regie e
governative avvenne all'aeroporto di Pescara, nel pomeriggio del 9 settembre,
alla presenza di una nutrita parte della comitiva, quando egli espresse il
desiderio di voler tornare a Roma per difendere l'onore di casa Savoia: fu la
regina, questa volta, a dirgli " _Beppo, tu n'iras pas on va te tuer_ " cioè
"Non andrai Beppo, ti uccideranno"[119].

Nell'intervista del 1979, invece, Umberto II smentì questi fatti:

«Si è detto che durante il viaggio io dissentivo, è vero, ma non dalla
decisione di mio padre, che mi è sempre parsa meditata, ma da come i fatti
andavano evolvendo. […] Ci fu una riunione e io dissi, se avete bisogno che
qualcuno torni a Roma, ovviamente io sono disponibile. Non andai oltre,
assolutamente.[122].»

Per alcuni questa affermazione fu una menzogna, frutto di lealismo dinastico e
di insita disciplina familiare, tale da fargli preferire essere accomunato
nelle critiche rivolte al padre e a Badoglio piuttosto che, dimostrando a
posteriori di essere stato più lungimirante di loro, condannare le scelte
paterne[120][123].

L'imbarco al molo di Ortona per Brindisi avvenne, sotto l'oscuramento, alle
23.30 e nella calca frenetica dei molti ufficiali e dignitari che volevano
salire sulle due navi mandate dal ministro Raffaele de Courten, il principe
dovette fendere personalmente la folla, per poter passare assieme ai genitori.
A Brindisi il principe prese alloggio nella palazzina dell'ammiragliato, dove
ebbe un colloquio con Roatta e il maggiore Ruspoli.

Il 5 giugno del 1944, dopo la liberazione di Roma, Vittorio Emanuele III
nominò il figlio luogotenente generale del Regno, in base agli accordi tra le
varie forze politiche che formavano il Comitato di Liberazione Nazionale, e
che prevedevano di «congelare» la questione istituzionale fino al termine del
conflitto. Umberto, dunque, esercitò di fatto le prerogative del sovrano senza
tuttavia possedere la dignità di re, che rimase a Vittorio Emanuele III,
rimasto a Salerno. Si trattava di un compromesso suggerito dall'ex presidente
della Camera Enrico De Nicola, poiché i capi dei partiti antifascisti
avrebbero preferito l'abdicazione di Vittorio Emanuele III, la rinuncia al
trono da parte di Umberto e la nomina immediata di un reggente civile. Il
luogotenente si guadagnò ben presto la fiducia degli Alleati grazie alla
scelta di mantenere la monarchia italiana su posizioni filoccidentali.

Umberto firmò su pressione americana[124] il decreto legislativo
luogotenenziale 151/1944, che stabiliva che "dopo la liberazione del
territorio nazionale le forme istituzionali" sarebbero state "scelte dal
popolo italiano, che a tal fine" avrebbe eletto "a suffragio universale,
diretto e segreto, un'Assemblea costituente per deliberare la nuova
costituzione dello Stato" dando per la prima volta il voto alle donne.

Formò quindi la commissione (Consulta regionale siciliana) per redigere lo
statuto autonomo della Sicilia in conformità con il suo intento di evitare la
secessione dell'isola a opera dei movimenti indipendentisti.

Nel 1944 Umberto firmò anche il decreto luogotenenziale del 10 agosto n. 224,
che abolì la pena di morte, tranne per alcuni reati in tempo di guerra; sarà
reintrodotta, con effetto temporaneo, nel maggio 1945 per alcuni gravi reati
su iniziativa del governo De Gasperi e abolita definitivamente solo dalla
Costituzione repubblicana del 1948. Umberto era difatti contrario alla pena
capitale e, nel caso dei condannati per reati della guerra conclusa, avrebbe
probabilmente firmato tutte le domande di grazia, salvo forse, alcuni casi di
delitti particolarmente efferati; il Ministro di grazia e giustizia Palmiro
Togliatti (che poi promulgherà l'amnistia) era invece ostile ad accogliere
gran parte delle domande.[125]

Alla fine della guerra, Umberto apprese dal dottor Fausto Pecorari la notizia
della morte di sua sorella Mafalda, prigioniera dei nazisti e deceduta nel
1944 nel campo di concentramento di Buchenwald per le ferite riportate durante
un bombardamento aereo statunitense.[126]

Nel corso dei due anni trascorsi al Quirinale, Umberto sarà assecondato da una
piccola cerchia di fedelissimi formata più da tecnici che da politici. Il suo
consigliere più ascoltato era il ministro della real casa Falcone Lucifero. I
margini di azione della corte erano però limitati, anche a causa dell'esiguità
dei fondi a disposizione (il luogotenente disponeva solo della metà della
"lista civile", il resto spettante al padre). La celebre storia dei cosiddetti
"conti di Ciampino" o "conti della scaletta" appare infondata: Umberto II,
quando si era recato a Ciampino il 13 giugno 1946, era stato accompagnato da
un folto seguito, nel quale si trovavano anche alcune persone che avevano
richiesto un titolo nobiliare. Nella confusione del momento, Umberto II si
stava raccomandando con il ministro della real casa Falcone Lucifero di "far
bene tutti i conti". Il riferimento era relativo alle spese che erano state
sostenute nei giorni precedenti al referendum. Questa sua raccomandazione,
però, è stata fraintesa da alcuni storici, che hanno ritenuto invece che, per
gratitudine nei confronti di quei fedeli, Umberto II avesse voluto «farli
tutti conti»[127].

Il 9 maggio 1946, ad appena un mese dallo svolgimento del referendum
istituzionale che dovrà decidere tra monarchia e repubblica, Vittorio Emanuele
III abdicò e si trasferì in Egitto con la regina Elena, assumendo il titolo di
conte di Pollenzo[128]. Gli esponenti dei partiti di sinistra e i repubblicani
denunceranno la violazione della tregua istituzionale negoziata attraverso
l'istituto della luogotenenza, che avrebbe dovuto essere mantenuta fino alla
risoluzione del nodo istituzionale (anche se il presidente del consiglio
Alcide De Gasperi cercò di minimizzare parlando di "fatto interno a casa
Savoia"). La speranza di casa Savoia era di far recuperare consensi
all'istituto monarchico con l'uscita definitiva di scena del vecchio re e
grazie anche alla maggiore popolarità del nuovo sovrano Umberto II. Non
vennero effettuate cerimonie formali di successione, in quanto lo stesso
statuto albertino prevedeva che all'abdicazione del sovrano seguisse la
successione come monarca del principe ereditario.

Il 15 maggio 1946 Umberto II promulgò con decreto lo statuto della Sicilia,
che rese la regione autonoma. Fu la prima volta che in Italia si iniziò a
parlare di autonomia regionale nell'ottica del rispetto delle particolarità
locali. Il decreto, poi convertito dall'Assemblea Costituente in legge
costituzionale 26 febbraio 1948, n. 2, è ancora oggi la norma statutaria
speciale della Regione Siciliana.

Il 16 marzo 1946 il principe Umberto aveva decretato[129] che la forma
istituzionale dello Stato sarebbe stata decisa mediante referendum,
contemporaneo alle elezioni per l'Assemblea costituente. Il decreto per
l'indizione del referendum recitava, in una sua parte: "... qualora la
maggioranza degli elettori votanti si pronunci... "[130] Tale frase sembrava
configurare anche la possibilità che nessuna delle due forme istituzionali
proposte (monarchia o repubblica) raggiungesse la "maggioranza degli elettori
votanti", ossia la somma non soltanto dei voti attribuiti alla monarchia o
alla repubblica, ma anche delle schede bianche e delle schede nulle. Assunta
la corona, il nuovo re confermò la promessa fatta di rispettare il volere dei
cittadini, liberamente espresso, circa la scelta della forma istituzionale.

Nella giornata del 2 giugno e la mattina del 3 giugno 1946 ebbe dunque luogo
il referendum per scegliere fra monarchia o repubblica. La maggioranza in
favore della soluzione repubblicana fu di circa due milioni dei voti validi,
anche se i monarchici non mancheranno di presentare ricorsi e di diffondere
voci di presunti brogli.

Il 10 giugno, alle ore 18:00, nella sala della Lupa a Montecitorio la Corte di
cassazione, secondo quanto attestato dai verbali, proclamò i risultati del
referendum (e cioè: 12 672 767 voti per la repubblica, e 10 688 905 per la
monarchia), rimandando ad altra adunanza il giudizio definitivo su
contestazioni, proteste e reclami, il numero complessivo degli elettori
votanti e quello dei voti nulli[131][132].

La notte del 12 giugno il governo si riunì su convocazione di De Gasperi. De
Gasperi aveva ricevuto in giornata una comunicazione scritta dal Quirinale
nella quale il re si dichiarava intenzionato a rispettare il responso degli
"elettori votanti", come stabilito dal decreto di indizione del referendum,
aggiungendo che avrebbe atteso il giudizio definitivo della Corte di
cassazione secondo quanto stabilito dalla legge. La lettera, che sollevava la
questione del quorum, suscitò le preoccupazioni dei ministri intenzionati alla
proclamazione immediata della repubblica (secondo la celebre frase del leader
socialista Pietro Nenni: «o la repubblica o il caos!»), mentre, nello stesso
tempo, era necessario far fronte alle crescenti proteste dei monarchici,
represse sanguinosamente il giorno prima a Napoli in via Medina dagli
ausiliari di Romita, dove 9 manifestanti avevano perso la vita e 150 erano
rimasti feriti[133]. Lo stesso 12 giugno una manifestazione monarchica era
stata dispersa violentemente[134].

Il consiglio dei ministri stabilì che, a seguito della proclamazione dei
risultati provvisori del 10 giugno, si era creato un regime transitorio e di
conseguenza le funzioni di capo dello Stato passavano _ope legis_ e con
effetto immediato (si era alla mattina del 13) al presidente del consiglio, in
esecuzione dell'art. 2 del decreto legislativo luogotenenziale 16 marzo 1946,
n. 98[135]. Il ministro del tesoro Epicarmo Corbino chiese a De Gasperi se si
rendesse conto della responsabilità che si assumeva, dal momento che
l'indomani sarebbe potuto apparire come un usurpatore del trono[136]. Da parte
monarchica si sostiene che il governo non volle dare il tempo alla suprema
corte di ricontrollare le schede elettorali, ricontrollo che avrebbe potuto
portare alla luce eventuali brogli[137].

Lo stesso 13 giugno Umberto reagì diramando un polemico proclama, nel quale
parlava di "gesto rivoluzionario" compiuto dal governo[138].

«Di fronte alla comunicazione di dati provvisori e parziali fatta dalla Corte
suprema; di fronte alla sua riserva di pronunciare entro il 18 giugno il
giudizio sui reclami e di far conoscere il numero dei votanti e dei voti
nulli; di fronte alla questione sollevata e non risolta sul modo di calcolare
la maggioranza, io, ancora ieri, ho ripetuto che era mio diritto e dovere di
re attendere che la Corte di cassazione facesse conoscere se la forma
istituzionale repubblicana avesse raggiunto la maggioranza voluta.
Improvvisamente questa notte, in spregio alle leggi e al potere indipendente e
sovrano della magistratura, il governo ha compiuto un gesto rivoluzionario,
assumendo, con atto unilaterale e arbitrario, poteri che non gli spettano, e
mi ha posto nell'alternativa di provocare spargimento di sangue o di subire la
violenza.»

Messo di fronte all'azione del governo, Umberto II, informato dal generale
Maurice Stanley Lush che gli angloamericani non sarebbero intervenuti a difesa
del sovrano e della sua incolumità neanche in caso di palese spregio delle
leggi, e in particolare nel caso di un possibile assalto al Quirinale
sostenuto dai seguaci dei ministri repubblicani, volendo evitare qualsiasi
possibilità di innesco di guerra civile, cosa che era nell'aria dopo i morti
di Napoli, decise di lasciare l'Italia[139]. Il motivo per cui Umberto non
volle attendere la seduta della Corte di cassazione fissata per il 18 giugno,
prima di partire dall'Italia, non è mai stato ufficialmente chiarito.

La partenza del re, comunque, dava via libera senza ulteriori intoppi
all'istituzione della forma repubblicana, dal momento che anche la Corte di
cassazione ne confermò la vittoria. Inoltre la corte, con dodici magistrati
contro sette e sia pur con il voto contrario del presidente Giuseppe
Pagano[140] stabilì che per "maggioranza degli elettori votanti", prevista
dalla legge istitutiva del referendum (art. 2 del decreto legislativo
luogotenenziale del 16 marzo 1946, n. 98[135]), si dovesse intendere
"maggioranza dei voti validi", diversamente da quanto sostenuto dai
sostenitori della monarchia. In ogni caso, i voti favorevoli alla Repubblica
risultarono di un numero superiore anche della maggioranza degli elettori
votanti, e cioè 12 718 641[141], contro la inferiore somma dei 10 718 502 di
voti per la monarchia[141] e 1 498 136 di voti nulli[142] (pari a 12 216 638
voti).

Nel 1960 il presidente della Corte di cassazione, Pagano, in un'intervista a
_Il Tempo_ di Roma affermò che la legge istitutiva del referendum era di
applicazione impossibile, in quanto non lasciava il tempo alla Corte di
svolgere i suoi lavori di accertamento, e che ciò fu reso ancor più evidente
dal fatto che numerose corti di appello non riuscirono a mandare i verbali
alla Cassazione entro la data prevista. Infine, "l'angoscia del governo di far
dichiarare la repubblica era stata tale da indurre al "colpo di Stato" prima
che la Corte Suprema stabilisse realmente i risultati validi definitivi"[143].

«Ripenso alle ultime ore a Roma, a quando mi fu detto che allontanandomi _per
poco_ dalla città tutto sarebbe stato più semplice e invece: quel "trucco" che
non voglio qui definire in termini "appropriati"!»

Benché da parte filomonarchica gli pervenissero inviti a resistere in quanto
si sospettavano brogli elettorali, Umberto II preferì prendere atto del fatto
compiuto; l'alternativa poteva essere una guerra civile fra monarchici e
repubblicani, cosa che era nell'aria dopo i fatti di Napoli ma il Re volle
proprio evitare quest'ulteriore tragedia all'Italia, già duramente provata da
una guerra disastrosa appena conclusasi.  
Così il 13 giugno, accompagnato dai suoi più stretti collaboratori il generale
Giuliano Cassiani Ingoni, il generale Carlo Graziani e il dottor Aldo
Castellani, Umberto II partì in aeroplano da Ciampino dopo aver diramato un
proclama[144] dove si parla, fra l'altro, di un «gesto rivoluzionario» del
Consiglio dei Ministri nel consegnare ad Alcide De Gasperi le funzioni di capo
provvisorio dello Stato.

Giorni prima, Umberto II, nel considerare la legittimità della monarchia come
forma di regime di una nazione nei confronti del risultato referendario, aveva
detto:

«La Repubblica si può reggere col 51%, la Monarchia no. La Monarchia non è un
partito. È un istituto mistico, irrazionale, capace di suscitare negli uomini
incredibile volontà di sacrificio. Deve essere un simbolo caro o non è nulla.»

Come meta per l'esilio, Umberto II scelse il Portogallo, risiedendo dapprima a
Colares, località vicino Sintra, ospite a Villa "Bela Vista" e, in seguito, a
Cascais in una residenza accanto alla futura "Villa Italia" in cui si trasferì
nel 1961.[147]. Le nazioni confinanti l'Italia non l'avrebbero infatti
accolto, e il re voleva evitare la Spagna dove il dittatore Francisco Franco,
reggente della monarchia, era salito al potere anche grazie all'Italia
fascista. In Portogallo, inoltre, era stato in esilio anche il suo trisavolo,
il re Carlo Alberto, morto a Oporto nel 1849.[148]

Con l'entrata in vigore della Costituzione repubblicana il 1º gennaio 1948
l'esilio di Umberto II di Savoia acquista forza di legge costituzionale,
essendo previsto dal primo capoverso della XIII disposizione finale e
transitoria, i cui effetti cesseranno solo nel 2002 a seguito di una legge di
revisione costituzionale. In numerose interviste Umberto fece trasparire la
sua amara sorpresa per l'esilio che gli fu decretato per legge:

«La mia partenza dall'Italia doveva essere una lontananza di qualche tempo in
attesa che le passioni si placassero. Poi pensavo di poter tornare per dare
anch'io, umilmente e senza avallare turbamenti dell'ordine pubblico, il mio
apporto all'opera di pacificazione e di ricostruzione.»

«Mai si parlò di esilio, da parte di nessuno. Né mai, io almeno, ci avevo
pensato.»

Dopo il 1950 Umberto II di Savoia riprese l'esercizio della sovrana
prerogativa e, da allora, emanò numerosi provvedimenti nobiliari sia di grazia
sia di giustizia, i cosiddetti _"titoli nobiliari umbertini"_[149].

Umberto II godette in vita del trattamento riservato ai Regnanti da varie
monarchie europee, dalla Santa Sede e dal Sovrano Militare Ordine di Malta. I
titoli nobiliari concessi da Umberto II durante l'esilio sono riconosciuti dal
Sovrano Militare Ordine di Malta e dal Corpo della Nobiltà Italiana[150].

L'unione con Maria José, già in crisi da lungo tempo, si incrinerà
definitivamente. L'ex regina lasciò ben presto il Portogallo per trasferirsi a
Merlinge, nei pressi di Ginevra, con il piccolo Vittorio Emanuele. Con Umberto
rimasero le tre figlie Maria Pia, Maria Gabriella e Maria Beatrice, che
sovente furono oggetto di morbose attenzioni da parte della stampa popolare e
in qualche caso fonte di ulteriori dispiaceri per il padre[151]. Gli anni
successivi furono anche segnati dal conflitto famigliare col figlio Vittorio
Emanuele, principalmente per motivi economici e per il contrastato matrimonio
di Vittorio Emanuele con Marina Ricolfi Doria, mai approvato da
Umberto.[152][153][154]

Nel suo quasi quarantennale esilio Umberto II svolse opera di aiuto e sostegno
verso gli italiani indiscriminatamente, in occasione di bisogni personali o di
eventi drammatici.[155] Si impegnò particolarmente per la causa della Venezia
Giulia e dell'Istria, indirizzando numerosi messaggi di vicinanza agli
istriani e ai giuliani e criticando il trattato di Osimo.[156]

Tramite suoi rappresentanti fu presente, anche come sponsor, a manifestazioni
culturali, patriottiche o sociali. A Cascais ricevette decine di migliaia di
italiani in visita e a tutti coloro che gli scrivevano rispondeva.[155]
Appassionato collezionista, costituì un'importante collezione di cimeli
sabaudi. Scrisse un vastissimo volume sulla medaglistica sabauda.[157]

A partire dal 1964 Umberto II subì una serie interventi chirurgici piuttosto
invasivi, probabilmente a causa del tumore che dopo lunghe sofferenze sarà la
causa della sua morte, avvenuta a Ginevra alle 15:45 del 18 marzo 1983, in una
clinica dove era stato trasferito pochi giorni prima da Londra, in un estremo
quanto inutile tentativo di allungargli la vita. Al momento della fine era
solo: un'infermiera, entrando nella stanza, si accorse del suo stato e gli
prese la mano negli ultimi istanti di vita, mentre il morente Umberto
mormorava la parola "Italia".[155][158][159]

Nel suo testamento Umberto lasciò al papa la Sindone di Torino, dal 1578
conservata nel duomo torinese a titolo di deposito; la legittimità di tale
lascito testamentario è controversa e dibattuta, stante il tenore letterario
del terzo comma della XIII disposizione transitoria e finale della
Costituzione che, come noto, avoca allo Stato i beni presenti in Italia degli
ex re di Casa Savoia e sancisce la nullità dei trasferimenti avvenuti
successivamente alla celebrazione del referendum istituzionale del 2 giugno
1946.[160][161]

Le spoglie dell'ultimo sovrano d'Italia riposano, per suo espresso volere,
nell'abbazia di Altacomba a fianco di quelle del re Carlo Felice, nel
dipartimento francese della Savoia dalla quale casa Savoia ha tratto le sue
origini storiche.[162]

Umberto II ha voluto che, nella propria bara, fosse riposto il sigillo reale,
grosso timbro che si trasmette di generazione in generazione quale simbolo
visibile della legittimità nella linea dinastica e simbolo del gran maestro
degli ordini cavallereschi di casa Savoia. In tal modo, si ritiene che egli
abbia inteso distinguere i suoi "eredi dinastici" da quelli "civili",
impedendo a questi ultimi di entrare in possesso del simbolo che avrebbe
potuto ingenerare, nella pubblica opinione, la convinzione della loro qualità
di "successori dinastici"[163].

Al suo funerale, disertato dalle autorità italiane (con l'eccezione di
Maurizio Moreno, console generale d'Italia a Lione, in rappresentanza del
governo), parteciparono diecimila italiani che raggiunsero l'abbazia di
Altacomba vicino ad Aix-les-Bains in Savoia.[162] La Rai non trasmise la
diretta televisiva. Alle esequie erano presenti, oltre a membri di casa
Savoia: Juan Carlos I di Spagna e Sofia di Grecia, Baldovino e Fabiola del
Belgio, Giovanni di Lussemburgo e Giuseppina Carlotta del Belgio, il principe
Ranieri di Monaco col figlio Alberto, il duca Eduardo di Kent in
rappresentanza di Elisabetta II del Regno Unito, i re detronizzati Simeone II
di Bulgaria, Michele I di Romania e Costantino II di Grecia, Ottone d'Asburgo-
Lorena con il figlio Carlo d'Asburgo-Lorena, Ferdinando di Borbone delle Due
Sicilie con il figlio Carlo, Enrico d'Orléans, Carlo Napoleone Bonaparte,
Duarte Pio di Braganza del Portogallo e i rappresentanti di altre case già
regnanti. La Santa Sede era rappresentata dal nunzio apostolico a Parigi.[162]
I giocatori della Juventus, nella partita del 20 marzo contro il Pisa,
portarono il segno del lutto al braccio: questa fu la sola manifestazione di
cordoglio, resa pubblicamente in Italia al re Umberto II.[164]

Il comune di Cascais, luogo di residenza del suo lungo esilio, ha intitolato a
Umberto II il viale che conduce a Villa Italia e dedicato una sala del museo
locale. Dopo anni di abbandono, dal 2015 Villa Italia, la dépendance e il suo
terreno circostante sono stati acquistati da un gruppo immobiliare giapponese
che, dopo un attento restauro, ha trasformato l'edificio in un lussuoso
albergo con parco e piscina. Per poter continuare a chiamare la struttura
"Villa Italia" è stato chiesto un consenso formale alla famiglia Savoia e
anche al ramo collaterale degli Aosta, poiché la residenza di Amedeo d'Aosta e
della sua famiglia a Castiglion Fibocchi, in provincia di Arezzo, reca il
medesimo nome.[165][166] Sulla struttura è stata apposta una lapide che
ricorda il soggiorno del Sovrano.

Il comune di Roma gli ha intitolato uno slargo nel 2012[167]. Tuscania ha
intitolato a Umberto II i giardini pubblici dove si trova un suo busto in
bronzo. Anche a Racconigi, dove nacque, è stato posto un busto di Umberto in
marmo.

Sua Maestà Umberto II, per grazia di Dio e volontà della Nazione

Umberto II era il personaggio più titolato al mondo [ _senza fonte_ ].
Seguivano, a gran distanza, la spagnola Duchessa d'Alba con 45 titoli
nobiliari, la regina Elisabetta d'Inghilterra con 41 titoli, tre grandi
famiglie napoletane con 36 titoli e Ranieri di Monaco con 24 titoli[170].

Altri progetti

