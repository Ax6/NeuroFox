**Cesenatico** ( _Ziznàtic_ in romagnolo[3][4]) è un comune italiano di 25 760
abitanti della provincia di Forlì-Cesena in Emilia-Romagna. Stazione balneare
e meta turistica, è situata al centro della Riviera romagnola, fra Rimini e
Ravenna, a circa 15 km a est di Cesena, e a 38 km dal capoluogo di provincia
Forlì.

Il territorio attorno a Cesenatico doveva presentarsi circa 18.000 anni fa
come un'estesa laguna dove zone salmastre si alternavano a zone paludose di
acqua dolce. Il più antico ritrovamento umano nella zona di Cesenatico è stato
effettuato nella frazione Montaletto. Molto probabilmente si tratta di un
accampamento di pastori dell'Età del bronzo risalente a circa 3.000-1.000 anni
prima di Cristo.

Tracce più consistenti dell'opera umana si ritrovano a partire dal V secolo
a.C.; le notizie che possiamo ricavare dai reperti (laterizi, tombe,
suppellettili) confermano la presenza umana nell'attuale località Borella.  
La pianura cispadana allora era terra di conquista. Da essa e in essa
venivano, partivano e vivevano numerose popolazioni che davano vita a numerosi
traffici e scambi commerciali. Le città marittime di Adria, Ancona, Spina e
Ravenna vedevano la presenza di:

A partire dal III secolo a.C. (battaglia di Sentino) aumentò l'influenza di
Roma sui territori cispadani. I romani di fatto rifondarono Rimini e ne fecero
una testa di ponte per le loro future campagne per la conquista del nord.
Durante il III secolo a.C. sorsero, lungo un percorso che può identificarsi
con la futura Via Popilia, numerose ville rustiche, ovvero insediamenti
produttivi a carattere artigianale-agreste, che comprendevano una parte
abitativa (la residenza del proprietario) e una parte produttiva (opifici per
la trasformazione e lavorazione di grano, latte, formaggi, pelle..).[5]

I romani si insediarono stabilmente nella zona alla fine del III secolo a.C.,
dopo aver sconfitto definitivamente le popolazioni celtiche ed etrusche. Tutta
l'area fu quindi sottoposta a un piano di centuriazione. Vennero spianate
colline, bonificate vaste aree agricole, abbattuti boschi e costruite strade.
La zona tra Cesenatico e Cesena assunse l'aspetto, che conserva tuttora, di
territorio votato all'agricoltura e all'allevamento.

Il tratto costiero tra Ravenna e Rimini fu sottoposto a lavori di bonifica.
Terminati i lavori, nel 132 a.C. le due città furono collegate dalla Via
Popilia. A questo periodo (II-I secolo a.C.) risalgono le prime testimonianze
romane rinvenute nella zona su cui sorse Cesenatico. Scavi archeologici
condotti tra gli anni '60 e '70 del XX secolo, e proseguiti negli anni
successivi, hanno permesso di individuare diversi siti databili al periodo tra
il II secolo a.C. sino al IV secolo d.C., in particolare ville rustiche e
tracce di altri insediamenti. Tra questi, particolare interesse sta destando
soprattutto il sito di Ca' Bufalini dove, ai margini di una larga strada, sono
state rinvenute tracce di vari edifici. L'interesse deriva anche dall'ipotesi
- ancora tutta da verificare su base archeologica - che l'insediamento possa
essere identificato con il toponimo di _Ad Novas_ che figura nella _Tabula
Peutingeriana_[6]. Si tratta di una _statio_ , ovvero di un luogo di sosta e
cambio dei cavalli. Il sito è menzionato anche da alcune fonti dell'VIII
secolo come luogo "ove sorgeva una città ora distrutta". Non vi è invece
alcuna evidenza del fatto che il toponimo _Tabernae Cossutianae_ ("Taverne di
Cossuzio"), che figura in una lettera del 44 a.C. scritta da Quinto Tullio
Cicerone, fratello del famoso oratore, sia da riferirsi all'insediamento di
_Ad Novas_ , anche se figura insieme a quello di Cesena nel contesto della
lettera.

Nei secoli successivi il territorio di _Ad Novas_ fu attraversato dalle guerre
tra romani e popoli barbari.

L'aristocrazia romana esercitava ancora la funzione amministrativa propria
dell'Impero romano d'occidente ma militarmente e politicamente erano i barbari
a farla da padrone. Un'epidemia di peste diede il colpo di grazia a quello che
restava dell'Impero romano, provocando l'arretramento demografico, civile,
culturale, economico di tutta l'Italia. Le città si spopolarono, i piccoli
centri divennero ammassi di ruderi, così come le ville. La popolazione di
Cesenatico, così come quella di tutto il resto della penisola, tornò a
praticare un'agricoltura di sussistenza. Il Vescovo di Ravenna, Martino,
poteva scrivere nell'818 circa che sostò "ove un tempo v'era una città ora
distrutta": _Ad Novas_.

Intanto il re dei Franchi Pipino il Breve in accordo con la Chiesa, occupò
l'Italia settentrionale mettendo le terre tra Ravenna e Rimini al servizio
della Chiesa di Ravenna, di fatto sancendo il potere temporale pontificio che
durerà fino al 1859.

Ravenna conosce il periodo di massimo splendore sotto i bizantini e le terre
attorno alla futura Cesenatico cadono sotto il suo dominio.

Con l'anno Mille si chiude finalmente la lunga parentesi medievale e si
assiste ad un nuovo periodo di sviluppo. La popolazione aumenta, le fasi
commerciali pure, i Comuni fanno ingresso nella storia ponendo le basi del
Rinascimento; questi sono tempi nei quali attraverso accordi, battaglie,
matrimoni i Comuni cercano di aumentare i loro possedimenti territoriali. Così
fu per Cesena, la quale in cerca di un porto lo trovò in quel di Cervia ma di
fatto sotto il dominio di Ravenna non fu possibile strapparlo, si pensò allora
di scendere a sud e venne trovata una zona posta proprio al confine coi
possedimenti di Rimini.

Nel 1302 i cesenati cominciarono i lavori di costruzione di una fortezza in
riva al mare. Rimini cercò di impedirglielo: Federico da Montefeltro attaccò
la stessa Cesena, saccheggiando le aree agresti. Una volta arrivati al mare i
riminesi assediarono e distrussero la fortezza. I progetti furono rinviati.
Nel 1314 vennero ripresi i lavori al porto di Cesena e sotto il governo di
Ostansio Capitano e Guido Novello Da Polenta vennero terminati i lavori il 10
agosto dello stesso anno.

Nacque così il porto di Cesena, che con l'aggiunta del suffisso -atico divenne
"Cesenatico". Ma come la nascita fu sofferta, anche lo sviluppo non fu da
meno. Le lotte intestine fra le famiglie nobili insofferenti al papato e la
Chiesa che fece di tutto per mantenere il potere portarono in Romagna
rappresaglie e soldati che si accanirono contro il porto di Cesena per
"punire" la città ribelle. In un primo momento il porto e la fortezza vennero
distrutti nel 1328, la fortezza fu riedificata nello stesso anno ma il porto
venne riaperto solo 6 anni più tardi, quando a Cesena regnava Francesco II
Ordelaffi.

Nel 1356 fu inviato il Cardinale Albornoz che ebbe come compito primario di
ricondurre (non solo formalmente) le terre di Romagna sotto il diretto domino
della Chiesa: Albornoz assieme a Gianciotto Malatesta conquistò il porto di
Cesena distruggendone ancora le palate e rendendolo inutilizzabile; solo nel
1382 il porto riacquistò la sua funzione primaria ma nel 1415 capitolò
nuovamente sotto i colpi inferti da Braccio da Montone. Per capire quanto fu
strategico il porto di Cesenatico dobbiamo tener presente che la vicina città
di Cervia fece grosse pressioni sui Veneziani per ottenere l'esclusiva del
commercio del sale, preoccupati proprio dalla ingombrante presenza della città
rivale, inoltre abbiamo notizia anche della presenza di magazzini adibiti allo
stoccaggio della merce di proprietà di commercianti toscani, segno che il
porto era conosciuto anche a notevoli distanze.

Il porto conobbe un periodo di relativa prosperità durante il regno dei
Malatesta, ma i problemi non tardarono ad arrivare: prima la nuova distruzione
nel 1415, poi il progressivo insabbiamento che non permetteva alle navi di
entrare in porto. A quest'ultimo problema venne finalmente posta risoluzione
con la costruzione di due moli che limitarono l'insabbiamento del canale di
entrata in porto.

Con l'avvento al potere di Cesare Borgia la Romagna entrò in una fase di
progressiva ristrutturazione. Egli infatti fu il primo a mettere al soldo
Leonardo da Vinci che lavorò a Rimini, Imola, Faenza, Cesena e si occupò del
progetto al porto di Cesenatico. Il progetto rimase solo sulla carta in quanto
la fortuna del Valentino si esaurì in fretta, avendo perso i favori papali con
la morte di Alessandro VI (1503) e, dal canto suo, Leonardo prese altre
strade.

Negli anni successivi un nuovo pericolo si affacciò sulla cittadina romagnola,
proveniente dal mare: si trattava di pirati. I primi ad attaccare la città
furono predoni di origine veneta che, avendo fallito l'assedio a Rimini in
quanto ben munita di cannoni e munizioni, trovarono facile vittoria a
Cesenatico. La cittadina fu depredata di ogni suo bene. Poi fu la volta degli
Uscocchi, popoli di origine slava che razziavano le coste romagnole e
marchigiane, e infine i Saraceni, che proprio in queste zone facevano incetta
di schiavi cristiani da deportare in Nord Africa. Per questi avvenimenti alla
fine del Cinquecento vennero costruite numerose torri d'avvistamento.

Fino alla seconda metà del Settecento a Cesenatico era attiva una salina. Ma
la vicinanza di Cervia, la cui economia era basata sul sale, fece sì che
Cesenatico si dovette specializzare in un'altra direzione. Dopo la chiusura
della salina, Cesenatico cominciò a divenire una cittadina a vocazione
commerciale; il porto assunse la funzione mercantile e peschereccia che lo
contraddistingue ancora oggi.[7] La nuova ventata di ricchezza spinse la
popolazione cesenaticense a rivendicare piena autonomia dalla città di Cesena.
Queste prime avvisaglie furono bloccate dalla Chiesa che cercava di mantenere
l'ordine prestabilito anche in un'ottica di risparmio. L'arrivo delle truppe
napoleoniche a Cesenatico rese possibile la svolta: nel 1798 Cesenatico si
separò da Cesena divenendo comune autonomo; con l'arrivo degli austriaci nel
1799 venne riportato l'antico ordine, ma nel luglio del 1800 i francesi
ritornarono e la cittadina costiera divenne nuovamente autonoma.

Il 21 dicembre 1827 Leone XII concesse a Cesenatico la definitiva autonomia da
Cesena. Successivamente nacquero con i cesenati numerose dispute sui confini:
l'annosa lite si concluse solo il 3 giugno 1842. Tra gli anni venti e trenta
del XIX secolo s'insediarono a Cesenatico numerose famiglie di pescatori
chioggiotti, qui invitate dalle autorità e dai ceti mercantili locali che
volevano trasformare la cittadina in uno dei principali porti pescherecci
dell'alto Adriatico. Nella notte tra l'1 ed il 2 agosto 1849 Giuseppe
Garibaldi, in ritirata dopo la caduta della Repubblica Romana, entrò in paese
con la moglie Anita ed alcuni seguaci con l'intento di requisire alcuni
bragozzi e raggiungere Venezia, dove Daniele Manin ancora resisteva agli
austriaci. Dopo aver preso il possesso di Cesenatico, i garibaldini lasciarono
la cittadina a bordo di alcune imbarcazioni. La flottiglia fu tuttavia
intercettata lungo le coste meridionali del Delta del Po da una squadra della
marina imperiale austriaca; Garibaldi così si vide costretto a sbarcare al
Porto di Magnavacca per sfuggire alla cattura.

Col plebiscito del marzo del 1860 Cesenatico venne annessa al Regno di
Sardegna, che l'anno seguente divenne il Regno d'Italia.

All'indomani dell'Unità d'Italia la situazione socio-economica di Cesenatico
era caratterizzata ancora da un'elevata povertà e da un'insalubrità endemica,
come testimonia il tasso di mortalità infantile nel periodo compreso tra il
1893 ed il 1905, stimato intorno al 50%. Nel 1875 Cesenatico fu colpita da due
violente scosse di terremoto che causarono numerosi danni ed il parziale
crollo della cinquecentesca torre dell'orologio, poi definitivamente demolita
perché pericolante. Nonostante l'esiguità di risorse economiche, nelle decadi
successive all'unità vennero realizzate numerose opere pubbliche come il
teatro comunale (1865), il rifacimento di piazza Garibaldi, la pescheria, la
nuova torre dell'orologio e la bonifica dei terreni paludosi che circondavano
il paese. Nel luglio 1886 Cesenatico fu finalmente raggiunta dalla ferrovia
proveniente da Ravenna.

L'arrivo del treno permise la crescita e lo sviluppo di una nuova industria
che, da qualche anno, aveva mosso i suoi primi passi anche a Cesenatico,
quella del turismo balneare. Nel 1865 infatti furono costruiti i primi capanni
sull'arenile ma fu soltanto nel 1878 che venne inaugurato il primo
stabilimento balneare completo di ristornate, bar e camerini (per il cambio
d'abito). Per facilitare l'accesso alla spiaggia ai turisti fu costruita nel
1889 una prima strada che costeggiava la banchina del porto. Nel 1894 fu
aperto il viale Anita Garibaldi; tre anni dopo fu istituito il primo servizio
di salvataggio e nel 1903 l'area alla destra del porto canale fu divisa in
lotti per la costruzione dei villini.

Durante la seconda guerra mondiale Cesenatico fu sottoposta a bombardamenti
che causarono la distruzione del palazzo comunale, della torre
dell'acquedotto, del faro (e dei ponti) sul porto canale e sulla vena
Mazzarini, la parziale distruzione del molo, del mercato del pesce e delle
scuole nelle frazioni di Villalta, Sala, Cannucceto, Villamarina e Bagnarola.
Inoltre, per rendere inservibile il porto, tutti i pescherecci e le
imbarcazioni furono minate ed affondate dai tedeschi che, negli ultimi giorni
di occupazione, fecero saltare anche la torre dell'antica rocca malatestiana,
ultimo resto della fondazione della città. Il 20 ottobre 1944 Cesenatico fu
liberata dalla 2ª divisione di fanteria neozelandese.

Immediatamente vennero riavviati i lavori di restauro e di ricostruzione. Nel
1945 venne fondata la cooperativa dei pescatori e venne dato un nuovo impulso
al turismo che porterà Cesenatico a primeggiare in questo campo. Molte delle
antiche "ville" vennero convertite in alberghi, vennero avviate nuove colonie
(una delle prime fu la Colonia 12 Stelle, rivolta a bambini provenienti dalla
provincia autonoma di Bolzano, senza distinzioni di lingua), e la costruzione
del famoso grattacielo diede l'avvio ad una nuova era incentrata sul turismo
di massa.

Oggi Cesenatico possiede circa 22.000 posti letto con 3 milioni di presenze a
stagione. Nel 1966 venne fondata la biblioteca comunale; nello stesso anno la
città rivierasca fu uno dei primi comuni d'Europa ad avviare progetti di
gemellaggio con altre città. Nel 1977 venne dato alla luce un progetto di
recupero storico-archeologico e negli anni ottanta vennero introdotte le linee
guida che hanno lanciato Cesenatico in un'ottica globale ed Europea.

Cesenatico vanta un pregevole porto-canale realizzato nel 1500 da un progetto
originale di Leonardo da Vinci. Secondo le intenzioni di Leonardo e
dell'amministrazione cittadina dell'epoca, questo canale avrebbe dovuto
raggiungere la città di Cesena, situata nell'entroterra a circa 15 km da
Cesenatico.

In Piazza Ciceruacchio un profilo di piastrelle di diverso colore evidenzia la
pianta di una torre di avvistamento, distrutta durante le Guerre Napoleoniche.

Lungo il Corso Garibaldi sorge ancora la casa che diede un pernottamento a
Giuseppe e Anita Garibaldi in fuga da Roma alla volta di Venezia all'inizio di
agosto del 1849.

Per lunghi secoli, il pescato fu conservato nelle ghiacciaie o "conserve", le
antenate del frigorifero. A Cesenatico si possono tuttora osservare le ultime
tre conserve ancora esistenti di tutto il Nord Italia[9]. Erano costituite
essenzialmente da una struttura in muratura, un capannone, sotto la quale si
trova la cella del ghiaccio, cioè una stanza in gran parte interrata a forma
di imbuto. Riempite di ghiaccio, le conserve erano attive tutto l'anno e
permettevano di mantenere al loro interno una temperatura di -5° anche in
estate. Le conserve del porto di Cesenatico sono state costruite intorno al
1820 e furono attive fino alle soglie del XX secolo.

A ridosso del porto, nell'area di una piccola rocca d'avvistamento, sorge un
percorso archeologico che testimonia l'impiego di materiale da riporto dagli
insediamenti agresti dell'entroterra nell'edificazione della rocca stessa.

Se il porto-canale rappresenta la Cesenatico storica, il Grattacielo di
Cesenatico, edificato negli anni Cinquanta sul lungomare, nella zona nuova
della città di fronte al preesistente Grand Hotel, è senza dubbio il simbolo
della Cesenatico moderna e turistica.

La parte nuova della città, che si sviluppa intorno al Viale Carducci, asse
parallelo al lungo mare, è stata dedicata pressoché interamente al turismo,
con alberghi, negozi, ristoranti, sale giochi, bar e pub. Sul lungo mare si
possono ancora ammirare dei villini storici costruiti nei primi anni del
Novecento (primo di questi _Villino Beatrice_ situato a levante del porto), e
la ex colonia Veronese.

Infine, per quanto non siano menzionabili come veri e propri monumenti, non si
può di certo negare il valore iconografico assunto nel tempo dagli
stabilimenti balneari di Cesenatico, veri e propri centri di ricreazione
estiva e motore economico della città.

A Cesenatico si trova inoltre il Museo della marineria, di cui fanno parte
alcune imbarcazioni che sono ormeggiate al porto-canale, più importante fra
tutte il _Trabaccolo da trasporto_ , sul quale è possibile salire. Nel periodo
natalizio su queste barche viene allestito un presepe molto suggestivo: il
_Presepe della Marineria_ , ideato da Guerrino Gardini, con le figure a
grandezza d'uomo.

Dalla primavera del 2006 è aperto al pubblico lo _Spazio Pantani_ vicino alla
stazione ferroviaria. Un museo che riporta cimeli, biciclette e oggetti
appartenuti al campione romagnolo del ciclismo Marco Pantani, che visse la sua
infanzia e adolescenza proprio a Cesenatico.

Sempre a Cesenatico sorge l'edificio eretto in epoca fascista \- opera
dell'architetto bolognese Giuseppe Vaccaro \- conosciuto come Colonia Agip di
Cesenatico. La Colonia Agip è oggi presa in considerazione nel Progetto
Europeo ATRIUM.

Abitanti censiti[10]  

Gli stranieri residenti nel comune sono 2 139, ovvero l'8,3% della
popolazione. Di seguito sono riportati i gruppi più consistenti[11]:

Dal 1986 sulle barche del Museo della marineria viene allestito nel periodo
natalizio il Presepe della Marineria[12]. Nel periodo di Natale, dalla prima
domenica di dicembre sino all'Epifania, le barche della Sezione Galleggiante
del Museo della marineria diventano il palcoscenico del Presepe della
Marineria. Il presepe è nato nel 1986 ed è opera degli artisti Tinin
Mantegazza, Maurizio Bertoni e Mino Savadori, da un'originale idea di Guerrino
Gardini. La prima statua scolpita è stata quella di San Giacomo, patrono di
Cesenatico a cui nel corso degli anni se ne sono aggiunte molte altre. Non si
tratta solo di statue tradizionali che si vedono nei presepi, ma di scorci
ispirati dalla vita della gente comune di un borgo di pescatori: pescatori,
falegnami, burattinai.

Ogni anno il presepe si arricchisce di una nuova statua e un nuovo
personaggio. Dalle sette figure con cui esordirono nel 1986 oggi il patrimonio
scultoreo è di una cinquantina di statue. Si va così realizzando il progetto
degli artisti Bertoni e Savadori di dotare nel corso degli anni ognuna delle
imbarcazioni di un timoniere e di un prodiere. Le figure sono pensate come
elementi di una rappresentazione, da vedere dalle sponde del Porto Canale
Leonardesco come da una platea; illuminate, perché nel presepe sono le luci
che danno vita alle figure e scandiscono il racconto.

Nella città di Cesenatico è presente una biblioteca comunale in piazza
Ciceruacchio 21. Fondata nel 1966, ha sede dal 1974 nell'edificio progettato
nel 1938 come Casa del Fascio dall'architetto Saul Bravetti (completamente
ristrutturato dal 2006 al 2008). La biblioteca mantiene la sua intitolazione
formale a Marino Moretti pur non indicandola nell'ambito del proprio logotipo
e comunicazione al fine di non ingenerare ambiguità con la Casa Museo "Marino
Moretti", istituita successivamente all'intitolazione della biblioteca. Le
raccolte contano attualmente circa 60 000 libri, dei quali un terzo a scaffale
aperto e nelle sezioni speciali tematiche, e il resto nelle collezioni
conservate nei due nuovi magazzini ad alta capacità. Sono disponibili circa
100 posti per studio e consultazione. Nella bella stagione è possibile leggere
e studiare nella sala di lettura all'aperto situata sulla terrazza.[13]

Cesenatico ospita una delle sedi della Scuola di Agraria e Medicina
Veterinaria dell'Università di Bologna per il corso di laurea in "Acquacoltura
e igiene delle produzioni ittiche".

Il Teatro comunale è in attività dalla fine del XIX secolo. L'edificio si
contraddistingue per l'elegante architettura interna ed esterna.

A Cesenatico si svolgono annualmente:

Il Comune di Cesenatico comprende Cesenatico "capoluogo", che viene diviso nei
quattro rioni cittadini[1]: Levante, Ponente, Boschetto e Madonnina-Santa
Teresa. Questa suddivisione riguarda la città per la sua interezza, tanto che
anche il Centro Storico viene talvolta diviso in "Centro Storico Levante" e
"Centro Storico Ponente".

La divisione tra i rioni di Levante e Ponente è rimarcata appunto dal Porto
Canale. Boschetto è situato a sud del capoluogo, ubicato tra Levante e la
frazione di Valverde. Boschetto è spesso considerato come un distretto del
rione di Levante, ma oggi costituisce un quartiere autonomo, nonostante il
_Parco di Levante_ , il più grande parco pubblico cittadino, sia ubicato
proprio a Boschetto. Il popoloso quartiere cittadino della Madonnina-Santa
Teresa è invece ubicato nell'entroterra, appena oltre la ferrovia venendo dal
centro storico.

Oltre ai rioni cittadini, il comune di Cesenatico comprende le seguenti
frazioni:

Anche una porzione della località di Capannaguzzo, frazione del Comune di
Cesena, è compresa all'interno del territorio comunale di Cesenatico.

Cesenatico, nota località balneare, è famosa per le strutture alberghiere che
ospitano migliaia di vacanzieri nel periodo estivo.

Fino all'inizio del XX secolo, la principale attività economica fu invece la
pesca. Il porto di Cesenatico fu il terzo per importanza dopo quelli di
Ravenna e Rimini.

Oggi l'azienda più importante di Cesenatico è la «Gesturist», attiva nel
settore turistico.[21]

Cesenatico è attraversata dalla Strada statale 16 Adriatica, dalla quale è
raggiungibile l'autostrada A14, caselli di Valle del Rubicone (9 km), Cesena
(15 km) e Rimini Nord (17 km) e collegata dalla Strada Provinciale 8 a Cesena.

La stazione ferroviaria di Cesenatico si trova sulla linea ferroviaria che
collega Rimini e Ravenna ed è servita da treni regionali.

Cesenatico è servita dall'azienda di trasporto pubblico locale Start Romagna
(che opera nelle tre provincie romagnole). A Cesenatico sono attive quattro
linee di autobus urbani (1, 2, 3 e 4), notevolmente potenziate nel periodo
estivo, e l'importante linea autobus suburbana 94, considerata la colonna
portante del trasporto pubblico locale, che collega Cesenatico alla città di
Cesena, meta di studio e lavoro per molti cesenaticensi (nel periodo estivo
viene prolungata fino a San Mauro Mare).

Due traghetti, "Mirko" e "Giovanna d'Arco", svolgono un servizio di trasporto
diurno per passeggeri, biciclette e motocicli tra le due sponde del porto
canale, permettendo di accorciare un lungo tragitto pedonale. I tempi di
attraversamento sono inferiori al minuto.

Cesenatico nel periodo estivo è collegata alle principali città del Centro e
Nord Italia con autolinee private che collegano tali città alla Riviera
romagnola.

È presente un servizio taxi attivo ventiquattro ore, con base operativa presso
la stazione ferroviaria.

Di seguito è presentata una tabella relativa alle amministrazioni che si sono
succedute in questo comune.

Per sette volte Cesenatico è stata sede di arrivo di una tappa del Giro
d'Italia, la prima nel 1935, l'ultima nel 2010:

Nella seconda metà del mese di maggio, dal 1971, si svolge la Nove Colli[23],
una tra le più conosciute granfondo ciclistiche.

Dal 2011 il giorno di Pasquetta ha luogo _Pantanissima_ , granfondo
internazionale dedicata allo scomparso ciclista Marco Pantani.

La principale squadra di calcio della città è l'A. S. D. Bakia Cesenatico, che
milita nel girone D di Promozione Emilia-Romagna.

L'A. S. Cesenatico Chimicart, fondata nel 1939, nota anche come Real
Cesenatico, è stata una società calcistica della città.

Cesenatico vista dal mare

Il Porto Canale Leonardesco di Cesenatico

Lungo le banchine del porto canale

Vista del porto canale e delle barche

La spiaggia di Cesenatico

Monumento commemorativo di Marco Pantani

Lo Stabilimento bagni alla fine dell'Ottocento.

Urban Knitting sul Ponte di Garibaldi.Installazione visibile dal 08 al 23
marzo 2014

Altri progetti

