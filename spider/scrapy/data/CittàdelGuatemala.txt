**Città del Guatemala** (in spagnolo **Ciudad de Guatemala** , ufficialmente
_La Nueva Guatemala de la Asunción_ ) è la capitale del Guatemala nonché, con
più di 4 milioni di abitanti[3], la città più popolosa dell'America centrale.

Fondata nel 1620 dagli spagnoli sulle rovine di un antico insediamento maya
nella valle compresa tra i tre vulcani Fuego, Agua e Pacaya, è stata capitale
delle Province Unite dell'America Centrale dal 1823 al 1834. Nel 1776 divenne
la capitale del Guatemala. Nella notte del 4 febbraio del 1976 è stata colpita
da un violentissimo terremoto. Dopo la fine della guerra civile tra il governo
dittatoriale e l'Unità Nazionale Rivoluzionaria Guatemalteca nel 1992 la città
restò la capitale del nuovo Stato e fu modernizzata, arricchita con nuove
attrazioni ed ampliata. Oggi Città del Guatemala è la più grande, moderna e
popolosa metropoli dell'America Centrale e pressoché metà della popolazione
guatemalteca vive nella sua vasta area urbana.

La città è sede di 12 università e più di 300 tra musei, gallerie e centri
culturali tra cui i più importanti sono il Centro Culturale Miguel Angel
Asturias e il Centro Culturale di Spagna in Guatemala.

La città è divisa in 22 zone, numerate da 1 a 25 (le zone 22, 23 e 24
mancano). Le zone sono strutturate con larghe vie sulle quali si affacciano
edifici in stile moderno.

Le zone 1,2,3 compongono il centro storico, l'area in cui si trovano i
principali monumenti come la Biblioteca Nazionale, la Casa del Presidente, il
Palazzo Nazionale della Cultura, il Tribunale, il Congresso, le sedi di vari
Ministeri, la Cattedrale Metropolitana, il Palazzo delle Poste e il Mercato
Centrale.

In zona 9, nella parte moderna della città, sono presenti: la Torre del
Riformatore alta 75 metri, il Parco dell'Industria e l'Obelisco.

La parte della zona 10 a est di Avenida Reforma e a nord di Bulevar de Los
Próceres è detta 'zona viva' per la concentrazione di numerosi ristoranti,
centri commerciali, bar, cinema e locali notturni di vario genere. Anche in
zona 11 troviamo numerosi locali e centri commerciali, tra i quali il
_Miraflorès_ , il più grande dell'America Centrale.

Le zone da 11 a 14 formano il distretto industriale-finanziario, e
costituiscono la parte più moderna della città e vi si trovano lo zoo,
l'aeroporto, il Museo di Arte Moderna, il Museo Nazionale di Archeologia ed
Etnologia e numerosi grattacieli tra cui il _Premier Club_ , che con i suoi
110 metri è l'edificio più alto della città.

La città è la più grande metropoli dell'America Centrale. Il centro vero e
proprio ha una popolazione superiore al milione di abitanti e sommata all'area
urbana circostante supera i 5 milioni. Dopo la fine della dittatura nel
periodo in cui il Guatemala è diventato il paese più ricco dell'America
Centrale la città è diventata meta di molti immigrati stranieri, soprattutto
arabi e cinesi.

La città vanta i due più importanti club calcistici del paese, il Club Social
y Deportivo Comunicaciones ed il Club Social y Deportivo Municipal,
protagonisti della Liga Nacional in quanto l'hanno conquistata per ben 59
volte (30 il CSD Comunicaciones e 29 il CSD Municipal). Lo stadio cittadino è
il Estadio Mateo Flores di 30.000 posti.

La città è servita dall'Aeroporto Internazionale La Aurora.

Monumento per Giovanni Paolo II

Plaza Fontabella

Paseo Cayala di notte

La Torre del Reformador

Vulcani

Città del Guatemala vista di notte

Palazzo delle Poste (Attualmente)

Palazzo delle Poste (1979)

Vista stradale

Vista interno della cattedrale

Altri progetti

