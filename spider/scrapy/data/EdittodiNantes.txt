L' **editto di Nantes** fu un decreto emanato a Nantes dal re Enrico IV
nell'aprile 1598 che pose termine alla serie di guerre di religione che
avevano devastato la Francia dal 1562 al 1598, regolando la posizione degli
ugonotti (calvinisti). Esso fu revocato nel 1685 da Luigi XIV (editto di
Fontainebleau).

L'editto riconosceva la libertà di coscienza, cioè la libertà di avere
convinzioni interiori e di comportarsi di conseguenza, in tutto il territorio
francese, la libertà di culto nei territori dove i protestanti si erano già
installati prima del 1597, tranne che a Parigi, Rouen, Lione, Digione e Tolosa
e l'inverso (cioè il divieto di praticare il culto cattolico) a Saumur, La
Rochelle e Montpellier; la possibilità di accedere a cariche pubbliche e
scuole; concedeva inoltre ai protestanti un centinaio di piazzeforti. Nelle
città di Bordeaux, Grenoble e Castres i protestanti ebbero il diritto di
venire giudicati da tribunali costituiti per metà da loro correligionari.

Nell'editto tuttavia la parola "tolleranza" non compare mai: in quel tempo
infatti essa era associata ad un concetto negativo per entrambe le fedi.
Ciascun credente si riteneva il detentore della verità assoluta e colui che
praticava un altro credo pregiudicava così la propria vita eterna e quindi era
un dovere impedire che “l'altro” permanesse nell'errore. Ciascuna fede
pretendeva pertanto il diritto di salvare, anche con la costrizione fisica,
gli appartenenti alla fede avversa. Pertanto i cattolici considerarono
l'editto un mezzo per contenere l'espansione protestante, in attesa della
futura estinzione del nuovo credo, mentre i protestanti lo considerarono
nient'altro che una pausa nell'impegno doveroso di conversione dei
cattolici.[1]

L'editto pose fine alle cosiddette guerre di religione francesi.

I provvedimenti contenuti nell'editto non furono mai pienamente posti in atto
e si assistette a un'abrogazione progressiva. La concessione ai protestanti di
mantenere piazzeforti militari fu revocata da Luigi XIII con la promulgazione
dell'editto di Alès (28 giugno 1629). L'editto, che seguì l'inizio
dell'assedio di La Rochelle (iniziato nel 1628), vietò le assemblee politiche
e soppresse le posizioni militari protestanti, ma mantenne la libertà di culto
nel regno (sempre esclusa Parigi).

Nel 1660 Luigi XIV iniziò una politica di conversione dei protestanti al
cattolicesimo associata a forme di persecuzioni, fra le quali le
_dragonnades_.[2] Questa azione di conversione più o meno forzata fu
ufficialmente piuttosto efficace, ma si videro numerosissimi casi di
protestanti neoconvertiti che continuavano a praticare clandestinamente la
loro fede precedente. Il numero ufficiale dei protestanti si ridusse
drasticamente e l'editto di Nantes rimase così svuotato del suo contenuto.

Con l'editto di Fontainebleau del 18 ottobre 1685, controfirmato dal
cancelliere Michel Le Tellier, Luigi XIV revocava definitivamente l'editto di
Nantes e riprendevano le persecuzioni contro i protestanti. Ciò comportò una
forte emigrazione di questi ultimi verso l'Inghilterra e le sue colonie della
Virginia e della Carolina del Sud, la Germania, la Svizzera e i Paesi Bassi,
in particolare verso le sue colonie nordamericane degli attuali stati di New
York e New Jersey. Si trattava prevalentemente di artigiani o di membri della
borghesia (si parla di una cifra intorno ai 200.000), il che favorì l'economia
dei paesi accoglienti a scapito di quella francese.

Morto Luigi XIV, sotto i suoi successori la politica persecutoria si attenuò e
molte comunità protestanti sopravvissero sul territorio francese. Nel 1787
Luigi XVI mise ufficialmente e definitivamente fine alle persecuzioni con
l'editto di tolleranza, ma la restituzione piena dei diritti ai protestanti
avrà luogo solo due anni dopo, con la Rivoluzione francese.

«Diremo che si deve permettere la libertà di coscienza? Per nulla al mondo! Si
tratta di consentire la libertà di adorare Dio a ciascuno a proprio modo. È un
regime diabolico!»

«Il re vuole una sola religione nel suo Stato.»

«Noi anche, ma che sia la nostra!»

Altri progetti

