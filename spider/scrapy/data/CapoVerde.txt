Coordinate: 15°55′N 24°05′W﻿ / ﻿15.916667°N 24.083333°W15.916667; -24.083333

**Capo Verde** , ufficialmente **Repubblica di Capo Verde** (in portoghese:
_República de Cabo Verde_ ), è uno stato insulare dell'Africa occidentale;
abitato da circa 500 000 persone, ha come capitale Praia.[5]

È costituito da un arcipelago di dieci isole vulcaniche (di cui solo una
disabitata)[6] situate nell'oceano Atlantico a circa 500 km al largo delle
coste del Senegal e prende il nome dalla penisola di Capo Verde, il punto più
occidentale dell'Africa continentale.[7][8]

Nel 1456, Alvise Cadamosto, veneziano, scoprì alcune isole di Capo
Verde.[9][10] Nello stesso anno, Antonio Bartolomeo da Noli, Vicente Dias e
Diogo Gomes, navigatori nolesi e portoghesi al servizio del Portogallo,
sbarcarono nelle isole descrivendole ufficialmente come terre
disabitate.[11][12] Nel corso del suo terzo viaggio transoceanico del 1498,
Cristoforo Colombo sbarcò nelle isole, più precisamente a Boa Vista, scrivendo
nel suo giornale: _"Hanno un nome ingannatore perché sono alquanto aride e io
non vidi in esse alcunché di verde"._ Vi trovò soltanto capre selvatiche,
grandi testuggini e lebbrosi.[13][14]

Valutando i venti dominanti e le correnti oceaniche nella regione, si può
supporre che le isole possano anche essere state visitate da pescatori wolof,
sérèr o anche lebu, tribù stanziali della costa della Guinea.[15] La
tradizione suggerisce inoltre la visita degli arabi o dei fenici secoli prima
dell'arrivo degli europei.[16]

L'esploratore portoghese Jaime Cortesão narrò la storia della visita degli
arabi ad un'isola chiamata "Aulil" o "Ulil" (forse Sal), dove veniva estratto
il sale da saline naturali.[17]

Nel 1462, sull'isola di São Tiago fu fondata Ribeira Grande, ora Cidade Velha.

Capo Verde era anche una base perfetta per lo scalo delle navi in viaggio tra
l'Europa e l'America, diventando perciò un centro molto importante per il
commercio degli schiavi africani.

Nel 1747 l'arcipelago venne colpito dalla prima e storicamente registrata
delle ricorrenti siccità e dalla fame, alla presenza della quale il governo
portoghese rimase impassibile, non inviando alcun aiuto. Il declino della
tratta degli schiavi, segnò inoltre un'altra battuta d'arresto per l'economia,
portando nel XIX secolo ad una massiccia emigrazione degli abitanti di Capo
Verde verso il New England degli Stati Uniti. I primi capo-verdiani arrivati
negli Stati Uniti erano uomini reclutati dalle baleniere sull'isola di Brava.

Negli anni '30, '40 e '50 si forma il primo movimento nazionalistico che usò
come mezzo politico un quotidiano, il Claridade.

Nel 1975 Capo Verde ottenne l'indipendenza dal Portogallo, con presidente
Aristides Maria Pereira, Primo Ministro Pedro Verona Rodrigues Pires e
presidente dell'assemblea nazionale popolare Abílio Duarte. Il 16 settembre
1975 venne ammesso tra i membri delle ONU. Il Partito Africano per
l'Indipendenza della Guinea e di Capo Verde (PAIGC) prese il potere sia nella
Guinea-Bissau sia a Capo Verde. In entrambi i paesi si discusse
sull'opportunità di un'unificazione sino al 1980, quando, nella Guinea-Bissau
vi fu un colpo di stato. I Capoverdiani abbandonarono il PAIGC e con la
separazione dalla Guinea-Bissau, all'inizio del novembre 1980, il Partido
Africano da Independência de Guiné e Cabo Verde (PAIGC) cambia nome in
PAICV.[18] In quegli anni fu avviata una forte collaborazione con la Cina,
l'URSS, Cuba e altri paesi del blocco sovietico. A causa del monopartitismo,
iniziarono le proteste popolari e nel 1990 l'Assembleia Nacional Popular,
diede inizio alla revisione della costituzione, così il 28 settembre 1990
venne revocato l'articolo 4 della costituzione nazionale che sanciva il
monopartitismo: " _Il PAICV è il partito politico e forza dominante della
Repubblica di Capo Verde"_.

Le prime elezioni si tennero il 13 gennaio 1991, dove concorsero sia il PAICV,
che il nuovo partito l'MpD. Vinse il MdD, partito che resterà al potere fino
al 2001. In questi dieci anni si privatizzarono numerose imprese nazionali
come l'Enacol e la Electra.

Dal 1995 al 1997 esplose un'epidemia di colera con 12 000 casi e 253 morti,
mentre nel 1997 un periodo di siccità distrusse più dell'80% dei raccolti.

In questi anni la musica capoverdiana acquista una certa influenza sulla scena
internazionale, grazie alla diffusione dei ritmi popolari come Zouk e Kizomba.

Nel giugno del 2002 il governo fu costretto a chiedere aiuto al World Food
Programme delle Nazioni Unite, a causa della drammatica scarsità dei raccolti.

Nel giugno del 2007 il paese uscì dalla lista stilata dall'ONU dei Paesi Meno
Sviluppati; fu il secondo paese dei 50 elencati a riuscire ad uscire da questa
lista, dopo il Botswana nel 1994.

Il partito vincitore delle elezioni del 20 Marzo 2016 risultò l'MpD,
aggiudicandosi sia la Presidenza che il ruolo di Primo Ministro, oltre a 14
delle 16 contee del paese.

Lo stato delle Capo Verde adotta una sorta di divisione amministrativa
prodotta dai venti alisei che giungono dal continente africano, suddividendo
l'arcipelago in due raggruppamenti principali: le Ilhas do Barlavento[19] a
nord e le Ilhas do Sotavento[20] a sud.

Il gruppo di _Barlavento_ o Sopravento è costituito dalle isole di:

Il gruppo di _Sotavento_ o Sottovento, più a sud, include le isole di:

Con una superficie totale di 4.033 km² Capo Verde è uno dei cinque arcipelaghi
atlantici della cosiddetta Macaronesia, arcipelago che comprende anche le
Azzorre, Madera, le Canarie e le Selvagge.

I corsi d'acqua si formano solamente durante la stagione delle piogge, le
cosiddette _ribeiras_.

Il clima nelle isole Capo Verde è di tipo tropicale secco, con una temperatura
media che oscilla tutto l'anno intorno ai 26 °C. L'escursione termica, tra
massime e minime, non supera mai i 10 °C, mentre in mare la temperatura
dell'acqua oscilla fra i 22° e i 29 °C a seconda delle stagioni.

Nelle isole montuose come Santiago, Santo Antão, São Nicolau e Fogo il sole
domina quasi tutto l'anno, mentre il breve periodo delle piogge va da
settembre ad ottobre. Boa Vista, Sal e Maio, offrono invece un clima
nettamente più secco, dovuto ai venti caldi provenienti dal Sahara.

L'approvvigionamento idrico dell'arcipelago è stato sempre problematico a
causa dell'esposizione ciclica ad anni di siccità per effetto dei venti
sahariani. Il periodo delle piogge è breve, ma è più che sufficiente a
sostenere un clima semiarido. Purtroppo, una coincidenza di fattori avversi è
in grado di causare periodicamente una drammatica riduzione delle
precipitazioni, o in alcuni anni la loro totale scomparsa. L'adozione, sia di
tecniche moderne di irrigazione ad elevata efficienza, che il recupero idrico
(condensazione, dissalazione, riciclo) hanno permesso di ottenere un netto
miglioramento della situazione. La necessità, d'altro lato, di sostenere una
popolazione numerosa, rende non facile il mantenimento di un
approvvigionamento idrico accettabile nei periodi, sia pur rari, di crisi. La
situazione non è equivalente per tutte le isole, essendo maggiormente soggette
a periodi di siccità le isole che si affacciano sul deserto del Sahara.

Di seguito sono riportate le condizioni meteo medie.[21]

Nel 2000, secondo il CIA Factbook, la nazione aveva una natalità del 23,5 ‰,
con una mortalità del 6,2 ‰. L'incremento annuo della popolazione, a causa di
una forte emigrazione si attesta solo al 0,5-0,6%. Una buona aspettativa di
vita, 68 anni per gli uomini e 75 per le donne, accompagna però un tasso di
mortalità infantile piuttosto elevato, attorno al 41,4 ‰. al 2010, la
popolazione residente nelle isole era di 510.000 abitanti; a questi si devono
aggiungere i circa 700.000 abitanti emigrati all'estero.

La popolazione attuale di Capo Verde è costituita da diverse etnie, sia
africane, come i Fula, i Balanta, i Mandingo, ecc... sia europee, come
Italiani, Portoghesi, Spagnoli, Inglesi, che si sono nei secoli completamente
mescolate, creando una popolazione denominata la creola di Capo Verde.[22]

Circa il 90% della popolazione si professa cristiana cattolica. In molte aree
il cristianesimo ha inglobato elementi della religione animista africana. Sono
presenti anche comunità cristiane protestanti, come anche buddiste e
musulmane.[23]

La lingua ufficiale dello Stato è il portoghese, ma molto diffuso è il creolo
capoverdiano, una lingua creola derivata dal portoghese.

In ognuna delle dieci isole si parla un Creolo differente, ma negli ultimi
anni si sta cercando di attuare un processo di standardizzazione.

Il francese è insegnato nelle scuole come lingua straniera, in quanto Capo
Verde è stato membro dell'Organizzazione Internazionale della Francofonia.
L'inglese viene insegnato nelle scuole superiori.

Oltre al portoghese, francese e/o inglese è stato proposto di insegnare anche
il creolo capoverdiano, ma tale proposta si è scontrata con il fatto che non
si saprebbe quale creolo insegnare, in quanto da isola a isola vi è differenza
nel parlare, in particolare tra isole di Barlavento e quelle di Sotavento.

Lo stato-arcipelago di Capo Verde è amministrativamente suddiviso in 22 contee
o comuni[24]; in alcuni casi, tali suddivisioni prendono il nome da uno dei
centri abitati ricompresi nel rispettivo ambito territoriale, mentre in altri
casi assumono una denominazione diversa. Le contee sono a loro volta suddivise
in frazioni ( _freguesias_ ). Le contee sono classificate in due distretti,
corrispondenti ai sotto-arcipelaghi di Barlavento e Sotavento; questa
suddivisione non ha però un significato amministrativo specifico.

Secondo il censimento del 2005, solo tre città di Capo Verde contano più di 10
000 abitanti: la capitale è Praia che conta 113 364 abitanti, Mindelo circa 70
611 e Santa Maria che ne conta 17 231. Mindelo è la capitale culturale
dell'arcipelago.

Diverse sono le istituzioni statali :

**Salute**

**Infantili**

**Amministrazione**

**Sicurezza**

**Statistiche**

**Lavoro**

**Luce e acqua**

La scuola primaria a Capo Verde è obbligatoria tra i 6 ed i 16 anni, ed è
gratis per bambini dai 6 ai 12 anni. Nel 2008, il rapporto di iscrizione netto
per la scuola primaria fu dell'84%. Circa l'85% della popolazione totale
superiore a 15 anni di età è alfabetizzata.

I libri di testo sono stati resi disponibili al 90% dei bambini in età
scolare, mentre l'83% degli insegnanti ha frequentato istituti per la
formazione degli insegnanti. Anche se la maggior parte dei bambini ha accesso
all'istruzione, rimangono alcuni problemi: ad esempio, molti studenti e anche
alcuni insegnanti parlano il creolo capoverdiano come lingua madre, ed hanno
una scarsa padronanza del portoghese (che è la lingua d'insegnamento); c'è poi
una spesa insufficiente per materiale didattico e libri; infine si rileva un
alto tasso di ripetizione. Tra il 2011 e il 2016 si è avviato un processo di
rinnovo dei libri scolastici dal primo fino al dodicesimo anno, sostituendo
così i libri di testo degli anni 90.

L'arcipelago è indipendente dal 1975 e il governo del paese si basa sui
principi democratici di una repubblica parlamentare. Dal 1975 al 1991 fu un
paese comunista/socialista. Nonostante la grande povertà e una forte
disoccupazione, le isole di Capo Verde non hanno mai conosciuto tensioni
sociali o politiche. Le elezioni politiche si sono sempre svolte con
regolarità, democraticamente, e senza problemi. Il 20 marzo 2016 viene
annunciata la vittoria del MpD, partito che stimola l'investimento di capitali
stranieri. Ne è un esempio il complesso Thomas Cook Hotels a Sal[25] e
l'Hilton a Praia[26].

Esiste un movimento d'opinione, diffuso principalmente in Portogallo, che
propone l'ingresso dello stato africano nell'Unione europea. Capo Verde viene
infatti vista, da un punto di vista etnico e culturale, come un "ponte" tra
l'Africa, l'Europa e l'America latina. Capo Verde ha adottato un cambio fisso
con l'euro ed ha rifiutato l'ingresso nell'Eco e nell'Afro, due proposte
monete comuni africane.

Circa il 40% della popolazione del paese vive con meno di 2 dollari
statunitensi al giorno. Dal 1975 l'economia della nazione è in crescita,
crescita che consente al paese di entrare a far parte delle nazioni a reddito
medio. La pesca è una delle risorse principali e presenta grandi riserve di
tonni, aragoste e blu marlin. Nel corso degli anni, e grazie al turismo, le
isole hanno realizzato un forte aumento del PIL. L'agricoltura non è molto
avanzata e si coltiva principalmente mais, fagioli, caffè, canna da zucchero e
arachidi. Attraverso tecnologie innovative, quali l'irrigazione a goccia, il
riciclo e la condensazione dell'acqua, le isole tentano di risparmiare la poca
acqua della quale possono usufruire.[27]

La posizione strategica delle isole come crocevia marittimo ed aereo al centro
dell'Atlantico ha visto accrescere la sua importanza con i notevoli
potenziamenti apportati al porto della città di Mindelo, il Porto Grande,
sull'isola di São Vicente ed agli aeroporti Amílcar Cabral, sull'isola di Sal,
e Francisco Mendes, sull'isola di Santiago. Nel dicembre del 2007, sull'isola
di Boa Vista è stato aperto un nuovo aeroporto internazionale, l'Aristides
Pereira, mentre nel 2009 quello di São Vicente, l'Aeroporto de Cesária Évora.

Nel 1983 a Mindelo sono stati aperti centri di assistenza e riparazioni
navali. I porti maggiori sono quelli di Mindelo, Porto Grande, e di Praia, ma
tutte le altre isole minori hanno installazioni portuali. Tutti gli aeroporti
di Capo Verde, con la sola eccezione di quelli di Brava e Santo Antão, offrono
regolari servizi di linea. L'arcipelago ha 3 050 km di strade, dei quali 1 010
sono pavimentati, prevalentemente in ciottolato.[28]

Le prospettive economiche future del Paese dipendono pesantemente del flusso
degli aiuti, dal sostegno al turismo, dalle rimesse degli emigrati, dal lavoro
per conto degli stati africani confinanti e dai programmi di sviluppo
governativi.[28]

Il turismo negli ultimi anni è cresciuto notevolmente. Proprio per
incrementarlo sono stati costruiti grandi alberghi. In particolare, sulle
isole di Boa Vista e di Sal sono stati erette strutture alberghiere per un
totale rispettivamente di 8 522 e 14 999 posti letto.

Capo Verde è servito da 4 aeroporti internazionali e 3 domestici. Le isole che
hanno un aeroporto internazionale sono São Vicente, Sal, Boa Vista e Santiago.
Le isole con aeroporti domestici sono São Nicolau, Maio e Fogo. Gli aeroporti
di Santo Antão[29] e Brava sono disattivati al momento. Nel 2012 hanno
visitato l'arcipelago circa 533 877 turisti, sorpassando per la prima volta il
numero di abitanti.[30]

L'isolamento di questo arcipelago, situato a circa 500 chilometri dalle coste
africane, ha consentito lo sviluppo di diverse specie endemiche, molte delle
quali soffrono ora l'incremento della popolazione.

Charles Darwin ha descritto la geologia, il clima, la fauna e la flora delle
isole nel primo capitolo del suo libro, Viaggio di un naturalista intorno al
mondo.

Tra gli uccelli endemici dell'arcipelago si citano il rondone di Capo Verde (
_Apus alexandri_ ), l'airone di Capo Verde ( _Ardea purpurea bournei_ ),
l'allodola di Capo Verde ( _Alauda razae_ ), la cannaiola di Capo Verde (
_Acrocephalus brevipennis_ ) e il passero di Capo Verde ( _Passer iagoensis_
).[31] Tra i rettili si trova il mite geco gigante di Capo Verde ( _Tarentola
gigas_ ).

Nella flora endemica si citano _Dracaena draco_ , conosciuta come _dragoeiro_
, _Echium stenosiphon_ , conosciuta come língua de vaca, _Cocculus pendulus_ ,
_Tamarix senegalensis_ , _Conyza varia_ , _Phoenix atlantica_ , _Nauplius
smithii_ ed _Euphorbia tuckeyana_.

La musica di Capo Verde incorpora influenze africane, portoghesi, caraibiche e
brasiliane. Il genere musicale capoverdiano per eccellenza è la morna,[32] una
forma di canzone malinconica e lirica in genere cantata in creolo
capoverdiano. Altri generi musicali molto popolari nel paese sono la
coladeira, la Kizomba, la funaná e il batuque.

Tra gli artisti più conosciuti all'estero figurano Cesária Évora, interprete
tradizionale di morna e Ildo Lobo. Ci sono anche diversi artisti nati
all'estero, ma di origine capoverdiana, molto noti nella scena internazionale;
tra questi Lura, che interpreta sonorità tipiche dell'arcipelago contaminate
con il jazz e la musica brasiliana, il pianista jazz Horace Silver, i
musicisti Paul Gonsalves e Paul Pena nonché i fratelli Tavares, gruppo
musicale r&b-soul.

La lingua capoverdiana (nelle due varianti) ha una propria letteratura
relativamente sviluppata.

Fra i più noti scrittori e poeti capoverdiani si possono citare António
Aurélio Gonçalves (São Nicolau), Eugénio Tavares (isola Brava), Elsie Clews
Parsons (Fogo), Carlos Barbosa, Tomé Varela da Silva e Daniel Spínola
(Santiago), Sérgio Frusoni e Ovidio Martins (São Vicente) e Luís Romano
Madeira de Melo (Santo Antão). Oppure come il poeta capoverdiano **Corsino
Fortes**.

Sono numerose le tradizioni capoverdiane. Elenco di alcune:

Festeggiato in tutte le isole, prevalentemente a São Vicente e São Nicolau, in
stile Luso-brasiliano, dove tutti partecipano. Generalmente la festa inizia
tra Gennaio-Febbraio o Febbraio-Marzo; prima tutte le Domeniche con i
Mandinga, persone vestite e dipinte di nero che gridano per strada " _oli
mendinga teb panhób_ "[33], e con varie sfilate di scuole, insegnanti e
bambini, e l'evento più importante con i quattro gruppi ufficiali: _Vindos de
Oriente, Monte Sossêgo,_ abbreviato in Montsû, _Flores do Mindelo_ e
_Cruzeiros do Norte_ , inoltre un gruppo notturno come la _Samba Tropical_.
Infine il giorno delle Ceneri vengono consegnati diversi premi come miglior
carro, regina del Carnevale, miglior musica, miglior gruppo.

Il settimo giorno dalla nascita di un bambino tutti i familiari si riuniscono
a casa dei genitori cantando musiche per scacciare le streghe dall'anima del
bambino.

Festeggiata a Fogo, è la festa che commemora il ritrovamento della bandiera di
San Filippo, festeggiata normalmente tra il 25 aprile e 1 maggio, nei giorni
di festa si tengono corse di cavalli,si pestano le pannocchie per ottenere i
semi di mais per fare il xérem e la cachupa[34], e si tengono anche
processioni e messe nella Chiesa di São Filipe.[35]

Musica caratterizzata da un singolo ritmo. Si suona battendo le mani con dei
cuscinetti ripieni di sabbia. È accompagnata da un ballo dove specialmente si
muove l'anca.

_Fim de ano_ in portoghese o _Fimdón_ in creolo, viene festeggiato soprattutto
a São Vicente con fuochi d'artificio e diverse feste. I bambini escono nelle
strade per cantare San Silvestro e augurare buon anno alle persone.

Festa del 24 giugno, festa santa dove si onora San Giovanni Battista. Il
giorno prima si organizzano grandi fuochi per saltarci sopra. Si festeggia con
bevande come il Grog, e danze come la Colá San Jon, danze che consistono
nell'appoggio dei genitali lato a lato. È festeggiata a São Vicente, São
Nicolau e Santo Antão.[36]

Altri progetti

