_**Il talento di Mr. Ripley**_ ( _The Talented Mr. Ripley_ ) è un film del
1999, diretto da Anthony Minghella, liberamente tratto dall'omonimo romanzo di
Patricia Highsmith, già portato sullo schermo nel 1960 con _Delitto in pieno
sole_ , diretto da René Clément ed interpretato da Alain Delon.

1958: Tom Ripley è un giovane americano educato di modesta estrazione. Cede il
posto alle signore e ascolta rispettosamente i consigli dei più anziani. Con
gli amici è allegro, non ha eguali nell'imitare i personaggi celebri, nel
cantare e suonare il piano. Soprattutto tende spesso a mentire pur di
mascherare la propria condizione.

Un giorno, ingaggiato come pianista per una festa di ricchi newyorchesi, viene
contattato da un armatore, Mr. Greenleaf, perché dietro un cospicuo compenso
convinca a tornare negli Stati Uniti suo figlio Dickie, il quale vive un
esilio dorato in Italia. Tom infatti si è spacciato per un suo compagno di
università, avendo indossato un _blazer_ dell'Università di Princeton, fattosi
prestare da un amico per l'occasione. Il giovane entra in una gigantesca
avventura, raggiungendo Ischia, diventando amico di Dickie e della sua
fidanzata Marge.

Tom è incantato dal loro mondo ritenendo di avervi trovato il suo _El Dorado_
, potendo vivervi alle loro spalle. Ben presto realizza come tutto sia caduco
ed effimero. Dickie è arido, cinico nonché lunatico e comincia ad accusare
stanchezza della presenza assidua di Tom, motivata anche dall'inclinazione
omosessuale di quest'ultimo.

Durante una gita a Sanremo, Dickie vorrebbe troncare la loro amicizia ma resta
ucciso in una violenta colluttazione in barca. Tom decide di assumere la sua
identità ma il gioco si complica. Per uscire da situazioni pericolose, quali
sospetti di amici (soprattutto di Marge) e indagini della polizia, è costretto
ad uccidere ancora, a continuare a fingere con la doppia identità, senza alcun
genere di pudore o di vergogna, compiendo un pericoloso e cinico percorso di
formazione fatto di astuzie ed immaginazione, sempre col sorriso sulle labbra.

New York, Roma, Penisola sorrentina, Procida, Ischia, Casinò di Anzio (per la
scena sanremese), Venezia, Napoli, Monte Argentario, Galleria Principe di
Napoli a Napoli, Teatro San Carlo di Napoli, Livorno, Chiesa della Martorana
(Palermo)

Altri progetti

