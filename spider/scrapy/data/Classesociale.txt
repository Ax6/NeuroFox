«C'erano 6 ordini che i romani dicono classi, dal greco _klêseis_ [chiamate]
(dall'imperativo del verbo _kaleo_ , che in greco è _kalei_ e in latino _cala_
[chiama!]). Infatti i romani anticamente anziché classi dicevano _caleses_ ).»

**Classe sociale** è la strutturazione gerarchica di uno strato della
popolazione in un raggruppamento abbastanza omogeneo, sia da un punto di vista
economico (lavoro, casa, vestiario), sia sul versante culturale (livello di
istruzione, titolo di studi, cultura generale).

Il concetto di classe nella sociologia, comunque centrale, è di varia
definizione a seconda degli autori. Semplificando, abitualmente un gruppo di
persone che si trova in una posizione simile nell'ambito della struttura
governata dalle relazioni economiche e politiche di una società, viene a
formare una classe sociale.A volte il termine viene usato impropriamente come
sinonimo di status sociale.

Una famosa definizione di classe sociale è quella marxiana, in cui si intende
per classe un insieme di individui che hanno lo stesso posto nella produzione
sociale e in conseguenza lo stesso rapporto con i mezzi della produzione.
Nella successiva tradizione marxista, al concetto di classe si legano la
coscienza di classe e la lotta di classe.

La suddivisione della società in classi è molto antica ed era già in atto
presso i greci e i romani. Nell'antica Grecia, intorno al VI secolo a.C. si
annoverarono dalle tre alle quattro classi stabilite in base al censo, che
Platone individuò nei governanti o filosofi, nei guerrieri e negli
agricoltori. Adam Smith suddivise la società in due classi, quella dei poveri
e quella lavoratrice, mentre Marx si soffermò sul rapporto con i mezzi di
produzione, da cui emersero due classi conflittuali, i proprietari del
capitale e quelli della forza lavoro. Nel Novecento i sociologi, accorgendosi
della continua mobilità sociale, della variabilità del sistema economico e
della scolarizzazione estesa, hanno compreso che i confini tra le classi sono
sempre più sfumati, al punto da stratificare le classi al loro interno.[1]

Ralf Dahrendorf postulò l'esistenza di classi sulla base dei rapporti di
autorità anziché su quella dei rapporti lavorativi, trasformando il concetto
di raggruppamenti economici in stratificazioni sociali con al proprio interno
nuove pluralità di strati.[2] Da questo punto di vista, quindi, il concetto
ottocentesco di classe può essere visto come anacronistico, considerando però
che nuove forme di conflitto sociale hanno preso il posto dei conflitti di
classe, inoltre risulta ormai lecito non associare esclusivamente il concetto
di classe con la proprietà dei mezzi di produzione, dato che gli elementi
costitutivi della complicata organizzazione sociale sono variabili nel tempo.

Per Max Weber, la classe è connessa a tre dimensioni: la ricchezza, il
prestigio ed il potere. A queste discriminanti weberiane possiamo aggiungere
anche lo stile di vita, l'istruzione, l'educazione. Questo sistema
_multidimensionale_ permette maggiore flessibilità ed efficacia nella
comprensione della stratificazione sociale, anche nelle società più complesse.
Due sono le teorie dominanti utilizzate per lo studio e l'analisi delle classi
sociali: la prima è quella marxista, la seconda è quella funzionalista.

Un individuo può avere un livello medio-alto di prestigio sociale e
relativamente poca ricchezza. Basti pensare ai ricercatori universitari:
possono guadagnare molto meno di un altro individuo con un'occupazione ed un
relativo status sociale molto più basso. Così come persone ad altissimo
prestigio (basti pensare alle massime cariche dello stato) hanno meno
ricchezza di un cantante, che pure ha uno status sociale più basso. È bene
precisare che, tra le tre dimensioni, la ricchezza è la più rara e preziosa.
Infatti è l'unica che generalmente può essere utilizzata per guadagnare punti
nelle altre dimensioni.

Alcuni autori (Clark e Lipset 1991,Pakulski e Waters 1966) hanno ipotizzato
che nelle odierne società moderne post-industriali è difficile stabilire
criteri (Erik Olin Wright) euristicamente validi per la teorizzazione e
l'individuazione delle classi. Si tende quindi ad adottare il termine _ceto
sociale_ , che è meno forte e caratterizzante di quello di classe. Per esempio
è molto usata la dizione ceto medio.

Analisi e studi sociologici più recenti hanno invece rilevato come anche nelle
società moderne siano ben presenti le classi sociali e che la mobilità sociale
reale sia così esigua da poter essere considerata una semplice credenza[3].

La lotta di classe intesa come lotta di emancipazione della classe operaia che
ha caratterizzato l'avvento delle società industriali, secondo altri autori è
stata sostituita dalla _lotta di classe_ del ceto elevato trasnazionale per la
difesa dei propri interessi e privilegi[4].

Con la globalizzazione stanno emergendo delle _classi globali_ che travalicano
i confini nazionali[5].

