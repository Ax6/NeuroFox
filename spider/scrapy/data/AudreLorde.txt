**Audre Lorde** (New York, 18 febbraio 1934 – Saint Croix, 17 novembre 1992) è
stata una poetessa e scrittrice statunitense.

Il 18 febbraio 1934 nacque ad Harlem, New York, Audrey Geraldine Lorde,
l'ultima delle tre figlie femmine di Linda Belmar e Frederick Byron Lorde,
entrambi di origine Caraibica. Nata durante il periodo della Grande
Depressione, la sua infanzia e le successive esperienze di vita furono
modellate non solo dal collasso dell'economia americana, ma anche da
importanti eventi storici: la Seconda Guerra Mondiale e la nascita del
Maccartismo negli Stati Uniti negli anni cinquanta. Frequentò le scuole
parrocchiali di Harlem, si diplomò alla Hunter High School nel 1951 e
s'iscrisse allo Hunter College quello stesso anno. A causa di un soggiorno in
Messico e degli anni di stallo economico e finanziario, Lorde si laureò solo
nel 1959 presso lo Hunter College e quello stesso anno iniziò il master in
Amministrazione Libraria alla Columbia University, lavorando
contemporaneamente, per finanziarsi gli studi. Una volta completati, trovò
lavoro come bibliotecaria all'interno del sistema pubblico delle biblioteche
della città di New York. Lorde si descrive come una donna dotata di un forte
senso di giustizia e di coraggio, capace di una profonda introiezione in sé
stessa e di empatia, e dalla personalità tanto ribelle quanto votata alla
sperimentazione. Durante l'adolescenza fu apertamente lesbica, ma nel 1962 si
sposò poi con Edwin Rollins dal quale ebbe due figli: Elizabeth e Jonathan.
Dopo il divorzio da Rollins ricominciò a stringere relazioni sentimentali con
altre donne, tra le quali Frances Clayton con la quale ebbe una relazione che
durò vent'anni, dal 1968 fino al 1988. Visse gli ultimi anni della sua vita
sull'isola di St. Croix, nell'arcipelago delle Isole Vergini, in compagnia
della scrittrice e accademica femminista Nera, Gloria I. Joseph. Morì il 17
novembre 1992.

Le sue poesie furono pubblicate su numerosi periodici e riviste specialistiche
americane e internazionali. La prima pubblicazione risale al 1968 con _The
First Cities_ che fu anche la prima delle sue undici raccolte di poesie.
Quello stesso anno lasciò dall'incarico di responsabile bibliotecaria della
Town School Library di New York e partecipò in veste di insegnante ad un
workshop di poesia presso il Tougaloo College nel Mississippi, assistendo così
in prima persona alle profonde tensioni di carattere razziale negli Stati del
Sud. Successivamente insegnò presso il John Jay College of Criminal Justice e
lo Hunter College. _From a Land Where Other People Live_ , il suo terzo volume
di poesie pubblicato nel 1973, vinse numerosi premi e ottenne il National Book
Award. In questo testo affronta tematiche riguardanti sia l'identità, che le
tematiche universali del mondo femminile. L'opera successiva, _New York Head
Shop and Museum_ (1975) è un testo apertamente di carattere politico. Con la
pubblicazione di _Coal_ nel 1976, le sue opere poterono raggiungere un più
vasto pubblico. Il testo successivo _The Black Unicorn_ (1978) in cui esplora
il patrimonio culturale africano, è considerato da molti critici una delle sue
opere letterarie più brillanti. Contemporaneamente alla fama di scrittrice,
cresceva il riconoscimento, in campo nazionale, di leader del movimento a
difesa delle donne, degli omosessuali e per l'uguaglianza dei diritti civili.
Lorde fu anche una scrittrice e saggista di successo, ricordata soprattutto
per la pubblicazione di _The Cancer Journal_ (1980) in cui documentò la sua
malattia, un cancro al seno, che la obbligò a sottoporsi alla mastectomia.
Lei, tuttavia, non volle mai essere considerata una vittima, ma piuttosto una
guerriera. Come scrittrice, educatrice e attivista Lorde si impegnò a far
accrescere la visibilità delle donne Nere in campo nazionale e internazionale.
Nei primi anni ottanta fu cofondatrice della casa editrice Kitchen Table:
Women of Color Press, che si proponeva di pubblicare testi di donne Asiatico
Americane, Latino Americane, e Afro Americane. Si occupò dell'apartheid delle
donne in Sudafrica, e fondò l'Organizzazione Sisterhood in Support of Sisters
in South Africa. Partecipò alla conferenza National Coalition of Black
Lesbians and Gays. Continuò ad essere una voce possente e determinata di
protesta e di denuncia fino al giorno della sua morte. Lorde era già una
poetessa e scrittrice affermata quando pubblicò _Zami: A New Spelling of My
Name_ nel 1982, in particolare era conosciuta per aver personalmente
partecipato alle lotte in favore delle donne Afroamericane, per le sue idee
sul Femminismo e il Lesbismo e per il suo lungo periodo di attività accademica
come docente. A testimonianza della sua fama il suo libro fu recensito, sul
New York Times, da Rosemary Daniel. La giornalista spiega che il nome Zami,
originario di un'isola delle Piccole Antille, Carriacou, luogo di nascita
della madre, rappresenta la solidarietà tra le donne di Grenada, molte delle
quelle rimaste sole dopo che i loro mariti erano emigrati alla ricerca di un
lavoro. Lavorando e vivendo insieme diventarono amiche e talvolta amanti. In
_Burst of Light_ (1989), una collezione di saggi che vinse l'American Book
Award, descrisse la sua ultima battaglia contro il cancro, ormai esteso anche
al fegato. A questo punto decise di non sottoporsi più a trattamenti
chirurgici, ma di iniziare una terapia alternativa. Combatté contro il cancro
oltre un decennio e trascorse i suoi ultimi anni di vita nelle Isole Vergini
statunitensi. Nel 1991 fu nominata Poeta Laureato della Città di New York e
poco dopo finì il suo decimo libro di poesie dal titolo _The Marvelous
Arithmetics of Distance_. Morì l'anno successivo.

Un importante convegno internazionale di studio sul pensiero di Lorde è stato
organizzato a Bologna da "Fuoricampo Lesbian Group_Officina di Studi, Arte e
Politica", con il titolo: **Il valore della differenza - L'attualità del
pensiero di Audre Lorde**.

Questa è una parte dell'introduzione al convegno a cura di Luki Massa e Marta
Bencich:

«Il convegno vuole essere un invito alla conoscenza e all'approfondimento
dell'opera e del pensiero di Audre Lorde, la cui eredità ed attualità saranno
il fulcro del nostro lavoro.

Audre Lorde ha sfidato razzismo, omofobia, sessismo e classismo con grande
impegno ed efficacia, partecipando in modo trasversale ai movimenti sociali
che hanno segnato la seconda metà del secolo scorso, non solo in America:
Black Arts e Black Liberation, Women's Liberation e Lesbian and Gay
Liberation.

Convinta internazionalista, Lorde ha creato connessioni fra donne all'interno
degli Stati Uniti, nei paesi caraibici, sua origine, in Europa, Sudafrica,
Australia e Nuova Zelanda.

Il convegno propone interventi di alcune fra le maggiori studiose di Lorde a
livello internazionale e raccoglie contributi e testimonianze su diversi
aspetti della vita, dell'impegno politico e dell'opera letteraria e poetica di
Lorde. Definendosi "nera, lesbica, femminista, guerriera, poeta, madre" Audre
Lorde affermava il valore della differenza, al di là dell'appartenenza a
categorie date. La sua posizione di outsider in ogni gruppo infatti l'aveva
resa consapevole di abitare "la casa stessa della differenza, al di là della
sicurezza di qualsiasi particolare differenza". Al convegno di Boston nel 1990
Lorde diceva:

Il passo successivo è la differenza - non lasciate che le differenze vi
separino. Usatele - questo è il potenziamento".

In Italia l'opera di Lorde non è ancora stata tradotta, con questo convegno
desideriamo dare un contributo affinché questo cambi.

Il convegno ha proposto interventi di alcune fra le maggiori studiose di Lorde
a livello internazionale. Jennifer Abod, Angela Bowen dagli Stati Uniti,
Jacqueline Julien dalla Francia, Dagmar Schultz dalla Germania, Liana Borghi,
Margherita Giacobino, Mariagrazia Pecoraro, Simonetta Spinelli - Italia

by Barbara Christian. The Athene Series. New York: Pergamon Press, 1985.

In Essence Magazine, May 1990, p. 130.

Harvard University, 1982.

Altri progetti

