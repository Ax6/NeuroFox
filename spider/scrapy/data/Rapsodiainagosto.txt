«Credevo di sapere. Ma solo ora, vedendo queste persone, so cosa è stato.»

_**Rapsodia in agosto**_ (八月の狂詩曲 _Hachigatsu no kyōshikyoku_?) è un film
giapponese del 1991 diretto da Akira Kurosawa, con la partecipazione
straordinaria di Richard Gere.

È stato l'ultimo film interpretato da Sachiko Murase, che sarebbe morta due
anni dopo, nel 1993.

È stato presentato fuori concorso al 44º Festival di Cannes.[1]

Kane è una anziana hibakusha (sopravvissuta alla bomba atomica), che ha perso
suo marito nel bombardamento atomico di Nagasaki avvenuto il 9 agosto 1945. Un
giorno, la famiglia scopre che uno dei fratelli di Kane, Suzushiro,
trasferitosi negli Stati Uniti prima della guerra, ha costruito negli anni una
multinazionale della produzione e commercio di ananas, diventando ricchissimo.

Ora però questo parente a lungo perduto è sul punto di morire, e venuti a
sapere della sua esistenza i figli di Kane, per bieche ragioni di
opportunismo, decidono di riallacciare i rapporti con lui; così, sfruttando le
vacanze estive, si recano alle Hawaii per conoscerlo e potergli dare l'ultimo
saluto, lasciando i rispettivi figli, Tateo, Minako, Shinjiro e Tami, a casa
della nonna.

Come molti altri bambini della loro età, i quattro ragazzi non sanno quasi
niente dei bombardamenti di Hiroshima e Nagasaki, e cosa abbiano significato
per la comunità giapponese, e in particolare per chi come la loro nonna li ha
vissuti in prima persona. Dopo aver meglio compreso i sentimenti di Kane, e
desiderando di esaudire l'ultimo desiderio dello zio morente di rivedere per
un'ultima volta la propria sorella, Tadao e gli altri iniziano una
corrispondenza con i propri parenti d'America, e in particolare con il loro
nuovo cugino Clark.

Lentamente, i ragazzi riescono a rompere il muro dei ricordi offuscati dalla
vecchiaia di Kane, e prima che i propri genitori ritornino a casa, a
convincerla a recarsi negli Stati Uniti per vedere un'ultima volta il proprio
fratello (anche se ciò non le sarà possibile, a causa della morte improvvisa
di Suzushiro).

Una volta rientrati in Giappone, i genitori dei quattro ragazzi, oltre a
dimostrare ben poca sensibilità nei confronti di Kane e dei suoi sentimenti,
mettono a nudo una volta di più il loro cinico proposito di sfruttare questa
insperata occasione unicamente per fare carriera nel lavoro e migliorare la
propria condizione economica. I loro piani sembrano però destinati a
naufragare quando scoprono che i loro figli, per tentare di riavvicinare Kane
al fratello, avevano fatto accenno alla perdita subita dalla nonna nel
bombardamento di Nagasaki, un evento che i Giapponesi d'America considerano
tabù in quanto fonte di disagio e vergogna nei confronti dei connazionali, ma
vengono tutti duramente rimproverati da Kane, l'unica assieme ai suoi nipoti a
cui sembra importare qualcosa di costruire un rapporto sereno con questo ramo
della famiglia a lungo dimenticato.

Alla fine, a Nagasaki, arriva proprio Clark, che a dispetto di quanto i
genitori avevano temuto non è venuto in Giappone per tagliare i ponti, ma al
contrario per portare gli omaggi della sua famiglia alla memoria del marito di
Kane e di tutte le vittime delle due bombe atomiche.

Il film ricevette pareri piuttosto discordanti da parte della critica.
Piuttosto criticata è stata infatti la rappresentazione del bombardamento
atomico come un crimine di guerra e la non considerazione dei crimini di
guerra compiuti dai giapponesi nella guerra del Pacifico[ _senza fonte_ ]. A
confutazione di tale marginale tesi è sufficiente visionare il film, in
particolare il dialogo della durata di un minuto che la protagonista tesse con
i nipoti ai 24m50s.

Altri progetti

