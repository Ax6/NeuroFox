**Cino Moscatelli** , nome di battaglia di **Vincenzo Moscatelli** (Novara, 3
febbraio 1908 – Borgosesia, 31 ottobre 1981), è stato un partigiano e politico
italiano, comandante delle Brigate Garibaldi della Valsesia durante la
Resistenza italiana, divenne uno dei capi più conosciuti e rispettati delle
formazioni partigiane in combattimento contro le forze nazifasciste.

Di estrazione operaia, fin da giovanissimo frequenta a Novara i circoli
operai, organizza uno sciopero per protestare contro la mancanza di legna con
cui veniva riscaldata la scuola, coinvolgendo anche i ragazzi delle superiori,
si contrappone ai balilla e difende la Camera del Lavoro dagli attacchi dei
fascisti nel 1922. Nel 1925 si iscrive alla gioventù comunista e partecipa
all'attività clandestina. Nel frattempo lavora in fabbriche novaresi e
milanesi, dove svolge attività politica, specie nei confronti delle mondine, e
viene perseguitato dal regime. È costretto, nel 1927, a espatriare in
Svizzera: nei pressi di Basilea frequenta una scuola del PCI. La sua
formazione politica continua a Berlino e poi a Mosca. Nel 1930 si trasferisce
a Parigi occupandosi sempre di attività politica nel PCI.

Insieme a Pietro Secchia scrive _La lotta della gioventù proletaria contro il
fascismo_ , un libretto diffuso clandestinamente in Italia. Ritorna in Italia
sotto falso nome e svolge attività politica in Emilia. Viene arrestato l'8
novembre 1930, e dopo essere stato torturato, viene condannato a 16 anni e 6
mesi di reclusione, all'interdizione perpetua dai pubblici uffici, a 3 anni di
vigilanza speciale e a 2.000 lire di multa per aver ricostituito il PCI, per
propaganda comunista, per uso di documenti falsi ed espatrio clandestino.
Viene incarcerato a Volterra, dove resta tre mesi in isolamento dopo aver
organizzato una protesta, a Civitavecchia (insieme a Pietro Secchia, Umberto
Terracini, Leo Valiani, Manlio Rossi Doria), e infine ad Alessandria. Viene
liberato nel dicembre del 1935, dopo l'applicazione dell'amnistia del
decennale e di vari condoni, e sottoposto a libertà vigilata.

L'8 marzo 1937 viene arrestato a Serravalle Sesia accusato di aver scritto
frasi sovversive sui muri della cartiera. Scarcerato dopo sei mesi trascorsi
nel carcere di Vercelli, grazie ad una lettera scritta di suo pugno in cui
faceva atto di fedeltà al regime fascista, si trasferisce a Borgosesia dove
diventa commerciante. Il 26 luglio 1943, improvvisa a Borgosesia una
manifestazione e dirige il movimento antifascista in Valsesia, riallacciando i
contatti con altri antifascisti e in particolare con Secchia. Dopo l'8
settembre 1943 è tra i promotori del Comitato valsesiano di Resistenza (il
futuro CLN), che organizza gli sbandati e la guerriglia. Arrestato il 29
ottobre dai Carabinieri su richiesta del comando germanico di Vercelli, viene
prontamente liberato dai suoi compagni e da numerosi concittadini che
attaccano la caserma.

Si rifugia sul monte Briasco e organizza con Eraldo Gastone (Ciro), azioni di
guerriglia con il distaccamento "Gramsci", contro il quale dal dicembre del
1943 vengono inviate truppe nazifasciste. Il numero dei seguaci di Ciro e Cino
cresce fino a diventare la "6ª Brigata garibaldina" costituita in Italia. I
garibaldini valsesiani sono sottoposti a duri attacchi e rastrellamenti dalla
Legione Tagliamento tra l'inverno del 1943 e la primavera del 1944. Il 10
giugno 1944 viene costituita zona libera della Valsesia, la seconda in Italia.
In questo periodo Moscatelli e Gastone riorganizzano le formazioni e
costituiscono una divisione in Valsesia e, nei mesi successivi, un'altra
nell'Ossola. Moscatelli diventa commissario politico, fino alla Liberazione,
del raggruppamento delle divisioni garibaldine della Valsesia-Ossola-Cusio-
Verbano, di cui Gastone fu il comandante militare.

Alla fine della guerra saranno 12 le brigate che fanno capo a Moscatelli e
Gastone. Sono inquadrate in 4 divisioni, riuniscono circa 3.000 uomini, e sono
sottoposte alle dirette dipendenze del Comando generale delle brigate
Garibaldi e del Comando generale del Corpo Volontari della Libertà. Moscatelli
sa destreggiarsi bene sia nelle azioni di guerra che come esponente politico,
attirandosi l'appoggio di molte componenti politiche dello schieramento
antifascista e trasformandosi in personaggio leggendario. La sua popolarità è
tale che diventa il protagonista di molte canzoni partigiane, in genere
cantate utilizzando come base i motivi musicali in voga all'epoca (ad esempio
_li guida Moscatelli \ son giovani e son belli, \ hanno la Patria nel cuore \
dal nemico traditore \ lor la vogliono liberar_ , oppure _ma chi nel sangue si
sentì italiano \ con Moscatelli andò a fare il partigiano_ )[1].

Nell'aprile 1945 le forze garibaldine che fanno capo a Moscatelli prendono
parte alla liberazione di Novara e poi entrano esultanti a Milano, dove, in
piazza Duomo, Moscatelli partecipa al grande comizio partigiano con Luigi
Longo e altri capi del CLNAI. Per i meriti nella lotta partigiana, Moscatelli
è congedato con il grado di tenente colonnello. Riceve la medaglia d'argento
al valor militare, la decorazione statunitense Bronze Star Medal e la polacca
"Krzyż Partyzancki"[2]. Diventa sindaco di Novara e deputato alla Costituente
per il PCI nella circoscrizione Torino-Novara-Vercelli, raccogliendo 45.282
preferenze[3].

Nel terzo governo De Gasperi è sottosegretario alla presidenza del Consiglio
dei ministri per l'assistenza ai reduci e ai partigiani. Nel 1948 entra in
Senato; viene poi eletto alla Camera nel 1953 e nel 1958. Contemporaneamente
svolge un'intensa attività organizzativa nel PCI, nell'ambito delle attività
dell'Associazione Nazionale Partigiani d'Italia (ANPI) per preservare la
storia della Resistenza fondando a Borgosesia nell'ottobre del 1974 L'Istituto
per la storia della Resistenza e della società contemporanea nelle province di
Biella e Vercelli a lui intitolato nel 1982. Con Secchia scrive _Il Monte Rosa
è sceso a Milano_ , pubblicato da Einaudi nel 1958.

Altri progetti

