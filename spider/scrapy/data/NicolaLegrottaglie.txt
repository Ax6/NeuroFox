**Nicola Legrottaglie** (Gioia del Colle, 20 ottobre 1976) è un allenatore di
calcio ed ex calciatore italiano, di ruolo difensore, tecnico della formazione
Primavera del Pescara.

Cresciuto nel Bari, i pugliesi lo cedono in prestito prima alla Pistoiese poi
al Prato, dove fa esperienza giocando costantemente. In seguito gioca per
Chievo, Reggiana e Modena prima di tornare a vestire la maglia dei _Clivensi_
: durante questi due anni si fa notare a livello nazionale, debuttando in
Coppa UEFA ed esordendo con la Nazionale maggiore nel 2002. Si trasferisce
alla Juventus nella stagione seguente, vincendo subito una Supercoppa
italiana. In seguito è ceduto in prestito prima a Bologna poi a Siena,
divenendo titolare nella difesa juventina dopo aver ottenuto la promozione
dalla serie B alla A nel 2007, facendo anche il suo debutto in UEFA Champions
League. Nel gennaio 2011 è acquistato dal Milan, con il quale vince lo
scudetto pur scendendo in campo per una sola partita di campionato. Nel giugno
successivo firma per il Catania, ritirandosi dopo tre anni in Sicilia.

Con la Nazionale italiana gioca una partita di qualificazioni ad Euro 2004, un
paio d'incontri validi per la qualificazioni al Mondiale 2010 e prende parte
alla spedizione in Sudafrica andando a giocare una sfida di Confederations Cup
2009.

Il 24 marzo 2009 esce il libro che racconta la sua vita e il suo percorso
religioso, dal titolo _Ho fatto una promessa_. Nel marzo 2010 esce il secondo
libro del calciatore dal titolo _Cento volte tanto. Con la fede vivo meglio_ ,
nel quale affronta alcuni temi scottanti legati alla fede - come la castità e
temi etici quali l'aborto e l'introduzione della pillola Ru486 \- e il suo
rapporto con il mondo del calcio e dello star system rispetto ai quali non
lesina giudizi negativi.

Fa parte dell'associazione _Atleti di Cristo_ , ed è l'ideatore del progetto
sociale e di fede "Missione Paradiso"[2].

Nel 2012 riceve l'ECMM per l'etica nel calcio dal COEMM (Comitato etico mondo
migliore).[3]

Il 6 luglio 2013 si è sposato con la sua compagna Erika Cerboni.

Inizia la sua vita calcistica nei _pulcini_ della squadra della sua città, l'
_Inter Club Mottola_ , poi diventato _Altritalia Mottola_ , in provincia di
Taranto. Passa poi nelle giovanili del Bari nel 1994, con cui gioca il Torneo
di Viareggio, e nel 1996 partecipa al campionato di Serie C1 con la Pistoiese.
Durante la stagione successiva, 1997-1998 giocata in prestito a Prato, viene
acquistato in comproprietà dal Chievo e riscattato alle buste al termine del
campionato. Anche a Verona, come a Bari, non trova molto spazio e viene
dirottato in prestito alla Reggiana prima e in comproprietà al Modena nel
2000-2001. Con la squadra emiliana vince il campionato di serie C1 sotto la
guida di Gianni De Biasi e viene soprannominato _"Il duca"_ per le movenze
eleganti in campo.[4]

Nell'estate del 2001, anno della storica promozione in Serie A, la
comproprietà viene riscattata dal Chievo[5] e dunque torna agli scaligeri ed
esordisce nella massima serie il 14 ottobre nella trasferta contro il Brescia
(2-2 il risultato finale). Segna anche il primo gol in Serie A il 17 febbraio
2002 in Lazio-Chievo 1-1. Nelle due stagioni di militanza al Chievo è uno dei
protagonisti della "favola" che accompagna la squadra presieduta da Luca
Campedelli, tanto da guadagnare la convocazione in Nazionale. Nella prima
annata collezione 13 partite condite da due reti e nella seconda è titolare
inamovibile, mettendo assieme 30 presenze e ben 4 goal.

Grazie alle ottime prestazioni con la maglia clivense e azzurra diviene
l'oggetto del desiderio dei grandi club italiani, finché, nella stagione
2003-2004, viene acquistato dalla Juventus, che lo strappa alla Roma. Giunto a
Torino però, complice anche una fastidiosa pubalgia, non riesce ad esprimersi
al meglio, vivendo una stagione avara di soddisfazioni durante la quale le sue
prestazioni, come quelle di tutta la squadra nell'ultimo anno di Lippi, non
sono buone. Nello stesso anno gli viene assegnato il premio "Bidone d'oro"
dalla trasmissione radiofonica Catersport in onda su Radio2 come giocatore
dalle peggiori prestazioni durante l'anno solare. Nella stagione 2004-2005 la
società bianconera, che nel frattempo ha acquistato Fabio Cannavaro e ha da
poco ingaggiato il nuovo tecnico Fabio Capello, decide di mandarlo in
prestito, dapprima al Bologna, nel gennaio 2005,[6] e poi al Siena,[7] nella
stagione 2005-2006, riportandolo in _bianconero_ solo nel luglio del 2006.[8]

Il periodo di crisi coinciso con l'arrivo alla Juventus, termina nel 2006
quando, durante la stagione al Siena, Tomás Guzmán lo avvicina al movimento
_"Atleti di Cristo"_. Ora frequenta la chiesa evangelica e una comunità di
Beinasco e sostiene che la fede in Gesù gli ha permesso di cambiare vita e
tornare a giocare ad ottimi livelli.[9]

Al suo ritorno a Torino, nella stagione 2006-2007 con Didier Deschamps come
allenatore, non è titolare, ma con 10 presenze contribuisce alla vittoria del
campionato di Serie B. La Juventus riconquista quindi immediatamente la
massima serie, dalla quale era stata esclusa per decisione del giudice
sportivo, in seguito alla vicenda Calciopoli.

Nella stagione 2007-2008 disputa da titolare il campionato di Serie A ancora
in maglia bianconera. Iniziata la stagione come riserva, a causa
dell'infortunio di Jorge Andrade e delle cessioni invernali di Jean-Alain
Boumsong e Domenico Criscito, si è ritagliato un posto fra i titolari,
inanellando un'ottima serie di prestazioni e realizzando 3 gol.

Il 30 ottobre 2007 ha rinnovato fino al 30 giugno 2010 il contratto che lo
lega alla Juventus.[10]

Nella prima gara ufficiale della stagione 2008-2009, l'andata del terzo turno
preliminare della Champions League contro l'Artmedia Bratislava del 13 agosto,
realizza il suo primo gol in Europa. Va a segno anche contro l'Atalanta nel
dicembre 2008 con un colpo di testa.

Dopo un'ottima stagione giocata da titolare, nella stagione 2009-2010 si
riconferma fra i protagonisti nonostante il ritorno di Fabio Cannavaro,
collezionando 19 presenze e una rete contro il Livorno.

La stagione 2010-2011 non inizia nel migliore dei modi, collezionando numerose
panchine a causa dell'arrivo alla Juventus del difensore centrale Leonardo
Bonucci, il quale viene impiegato con continuità al fianco di Giorgio
Chiellini. Il 4 novembre 2010 nella partita casalinga di Europa League contro
il Salisburgo si procura una lesione di primo/secondo grado del bicipite
femorale destro, la prognosi è di circa 40 giorni. Ritorna in campo il 16
dicembre 2010 nella partita casalinga di Europa League contro il Manchester
City (1-1). Torna titolare nella gara di campionato del 6 gennaio 2011 contro
il Parma, segnando una rete di testa su calcio d'angolo battuto da Alberto
Aquilani; la partita terminerà 1-4 per il Parma.

Il 31 gennaio 2011 viene acquistato a titolo definitivo dal Milan,[11] con cui
firma un contratto fino al 30 giugno 2011.[12] Il giorno seguente esordisce in
maglia rossonera contro la Lazio, partita nella quale entra nell'intervallo
per sostituire l'infortunato Daniele Bonera ed è costretto a sua volta ad
uscire anzitempo dal campo per uno scontro con il laziale Libor Kozák.[13][14]
Non sceso più in campo, il 7 maggio 2011 ha comunque festeggiato lo scudetto,
a due giornate dal termine del campionato grazie allo 0-0 contro la Roma.[15]
A fine stagione Legrottaglie e il Milan non rinnovano il contratto, si chiude
così la sua esperienza in rossonero con una sola presenza.[16]

Il 24 agosto 2011 passa al Catania a titolo definitivo, sottoscrivendo un
contratto biennale, quindi fino al 30 giugno 2013.[17] Il 2 ottobre
successivo, al debutto stagionale, realizza il gol del momentaneo 0-1 sul
campo del Novara in Novara-Catania (3-3). In tre stagioni disputa 80 partite e
segna 8 gol. In quegli anni il Catania ottiene l'11º posto del 2012, l'8º
posto del 2013 e la retrocessione del 2014, anno in cui Legrottaglie decide di
ritirarsi.

Veste la prima maglia azzurra nel 1994 nella rappresentativa Under-18.

Grazie alle ottime prestazioni nel ChievoVerona viene convocato in Nazionale
dal c.t. Trapattoni, esordendo con gli _Azzurri_ a 26 anni, il 20 novembre
2002 nella gara amichevole Italia-Turchia (1-1), giocata a Pescara. Alla sua
terza presenza, il 30 aprile 2003, riesce a realizzare una rete nella partita
amichevole giocata contro la Svizzera.

Il 17 agosto 2008 viene richiamato in Nazionale, dopo quattro anni di assenza,
dal c.t. Marcello Lippi, che lo convoca in sostituzione del suo compagno di
squadra Chiellini vittima di un infortunio.[18] Scende quindi in campo il 20
agosto, entrando nel secondo tempo dell'amichevole Italia-Austria (2-2)
giocata a Nizza.

Dopo essere rientrato nel gruppo, viene inserito nella lista dei 23 convocati
per la Confederations Cup 2009 in Sudafrica dove gioca una partita della fase
a gironi contro gli Stati Uniti (vinta per 3-1) e nella quale l'Italia viene
eliminata nel primo turno.

Dopo l'avventura a Catania appende gli scarpini al chiodo e intraprende la
carriera di allenatore.

Per l'anno 2014-2015 diventa tecnico delle giovanili del Bari, guidando gli
Allievi Nazionali al 7º posto in campionato.[19]

Il 25 luglio 2015 viene chiamato dall'Akragas, squadra promossa in Lega Pro,
per svolgere il ruolo di allenatore nella stagione calcistica 2015-2016. Dopo
aver ottenuto una serie di risultati deludenti, il 17 gennaio 2016 decide di
dimettersi, pur lasciando un ottimo ricordo nella città di Agrigento, come ad
esempio avere coinvolto gli atleti professionisti in piccoli lavori di
manutenzione dello stadio Esseneto. È sostituito da Pino Rigoli il 19 gennaio
seguente.

Il 9 gennaio 2017 entra nello staff tecnico del Cagliari, in qualità di vice
allenatore, voluto fortemente dal tecnico Massimo Rastelli.[20]

Il 2 agosto dello stesso anno viene ammesso al corso per l’abilitazione a
“Allenatore Professionista di 1ª categoria - UEFA PRO” che si svolge a
Coverciano da settembre.[21]

Il 17 ottobre, in seguito all'esonero dell'allenatore Rastelli, viene
sollevato dall'incarico.[22]

Il 3 ottobre 2018 ottiene l'abilitazione da allenatore di prima categoria.[23]

Il 25 giugno 2019 viene nominato allenatore della formazione Primavera del
Pescara.

_Statistiche aggiornate al 26 marzo 2014_.[24]

_Statistiche aggiornate al 18 gennaio 2016_.

Altri progetti

