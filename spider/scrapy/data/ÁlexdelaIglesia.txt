**Álex de la Iglesia** , all'anagrafe **Alejandro de la Iglesia Mendoza**
(Bilbao, 4 dicembre 1965), è un regista e sceneggiatore spagnolo.

Nato a Bilbao, nei Paesi Baschi, il 4 dicembre del 1965, de la Iglesia è
cresciuto con la passione per il cinema e i fumetti. Si laurea in filosofia
all'Università di Deusto. Dopo la laurea pubblica il suo primo romanzo
intitolato _Payasos en la lavadora_. Frequentando vari cineclub riesce man
mano ad introdursi nel mondo cinematografico, passando per la televisione,
infatti è stato direttore artistico del programma _Todo por la Pasta_. Nel
1991 realizza il cortometraggio _Mirindas asesinas_ che riceve svariati premi,
durante una di queste premiazioni conosce il regista Pedro Almodóvar, e grazie
alla sua casa di produzione El Deseo, debutta con il suo primo lungometraggio,
il film di fantascienza _Azione mutante_.

Nel 1995 dirige Maria Grazia Cucinotta ne _Il giorno della bestia_ ,
guadagnandosi un premio Goya come miglior regista, mentre nel 1997 dirige
Javier Bardem in _Perdita Durango_. Negli anni seguenti dirige i film _Muertos
de risa_ , _La comunidad - Intrigo all'ultimo piano_ e _Crimen perfecto -
Finché morte non li separi_ , commedie nere caratterizzate da un'ironia
grottesca.

Nel 2008 dirige il suo primo film in lingua inglese, _Oxford Murders - Teorema
di un delitto_ con Elijah Wood e John Hurt. Il successivo _Ballata dell'odio e
dell'amore_ viene presentato in concorso nel 2010 alla Mostra del cinema di
Venezia, con il quale vince il Leone d'Argento per la miglior regia. Il suo
film _La fortuna della vita_ ( _La chispa de la vida_ ) (2011) è stato
presentato alla Berlinale 2012\.

Altri progetti

