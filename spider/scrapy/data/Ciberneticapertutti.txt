_**Cibernetica per tutti**_ è un saggio di Silvio Ceccato che si occupa delle
macchine, del pensiero e del linguaggio, quindi a tutto tondo di una
cibernetica della mente. Il libro è una raccolta degli articoli firmati
dall'autore e pubblicati nel triennio 1964-1967 sul quotidiano Il Giorno,
curata, riordinata, ripulita ed arricchita di considerazioni nuove che fanno
da collante. Come afferma Ceccato nell'introduzione, la cibernetica, termine
derivante dal greco "pilota", "nocchiero" è quella disciplina che consente
allo scienziato di esternare quelle assurdità riservate prima al filosofo,
visto che con modelli razionali cerca di studiare se stesso, la ragione, la
macchina umana. Ceccato inizia il saggio con la suddivisione fra la
cibernetica dell'automazione, quella anatomo-fisiologica (biologica) e quella
mentale (filosofica) e con i campi di invadenza del fisiologo e del filosofo
oltreché con un excursus della filosofia occidentale e orientale degli ultimi
2500 anni e termina con un capitolo sulle problematiche, sulle contraddizioni
e sulle carenze della ricerca scientifica in Italia.

