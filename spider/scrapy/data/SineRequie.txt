_**Sine Requie**_ è un gioco di ruolo horror italiano, scritto da Matteo
Cortini e Leonardo Moretti e pubblicato nel 2003 nella sua prima edizione da
Rose & Poison. La seconda edizione è stata prodotta da Asterion Press prende
il nome di _**Sine Requie Anno XIII**_.

Vincitore del Best of show a Lucca Comics and Games edizione 2003 come Miglior
Gioco Italiano, presenta la particolarità di utilizzare i tarocchi al posto
dei dadi per la risoluzione delle azioni.

Una seconda edizione cartonata intitolata _Sine Requie Anno XIII_ è stata
pubblicata nel 2007 ad opera di Asterion Press e si è aggiudicata il Best of
show come Migliore Gioco di Ruolo e il GMM Award, sempre come Miglior Gioco di
Ruolo, nel 2008.

Il primo modulo per Anno XIII, ovvero _Sanctum Imperium Anno XIII_ si è
aggiudicato il Side Award a Lucca Comics and Games 2008 come "Miglior profilo
artistico"

Durante l'edizione 2013 di Lucca Comics and Games si è svolta una mostra
celebrativa per il decimo anniversario del gioco seguita da un'edizione
limitata del manuale base.

Il gioco è ambientato in un 1957 alternativo, nel quale durante il D-Day il 6
giugno 1944, i morti tornarono in vita. Questa data viene ricordata come "Il
Giorno del Giudizio".

Statunitensi e inglesi interruppero lo sbarco in Normandia e si ritirarono
oltre la Manica dopo che le truppe arrivate sulla spiaggia oltre alla
resistenza tedesca trovarono quella dei non morti. Molti stati non ebbero la
forza di fronteggiare la violenza di quell'orrore e caddero, davanti
all'insensata fame di quelli che una volta erano esseri viventi. Solo pochi
sopravvissuti resistettero in quelle desolate lande note anche con il nome di
Terre Perdute. Lì sparuti gruppi di donne e uomini arditi o sull'orlo della
follia vivono alla giornata, in un territorio dove anche solo trovare
dell'acqua o dei viveri può costare la vita, dove il suolo è graffiato dagli
striscianti passi di orde di non Morti e di altre mostruose creature.

Alcuni Stati, guidati da leader pronti a tutto e da folli ideologie, ebbero la
forza di resistere, creando regimi totalitari dove i cittadini vivono in una
condizione molto lontana da quella che si può definire un'esistenza felice.

La reale estensione o il senso della definizione di terre perdute è ignoto o
labile; non si sa niente della situazione fuori dall'Europa escluso Egitto e
Russia e all'interno delle stesse terre perdute ci sono realtà/casi molto
differenti alcune delle quali non sono neanche lontanamente definibili nello
stereotipo dell'anarchia zombie classica con sopravvissuti e predoni. Terre
Perdute è più che altro un modo in cui i due stati superstiti europei chiamano
le terre che non fanno parte né di loro ne delle due potenze "mostruose" a
loro note e che vedono erroneamente e riduttivamente come il dominio di morti
disorganizzati e bande di disperati (ciò serve anche a sottolineare
politicamente la distanza fra "l'illuminati" domini del papa/Führer o chi per
lui,"l'impuri" domini avversi e le "barbare" terre perdute).

Il Terzo Reich, arrogatosi la vittoria dal secondo conflitto mondiale, prese
il nome di IV Reich. Nei suoi territori la vita è regolata da leggi ferree
quanto crudeli e la libertà personale è soltanto un sogno. Le città cinte da
mura sono nello stesso stato di dieci anni prima e niente sembra essere
cambiato; la vita scorre quasi ignara dell'orrore che striscia fuori dai
confini cittadini. Membri della nuova Gestapo pattugliano le strade per
mantenere l'ordine pubblico, instaurando un regime di terrore e sofferenza,
plotoni di feroci SS deportano sempre più cittadini verso i Campi di
Rieducazione, da dove nessuno fa mai ritorno, mentre nel nome di una nuova
religione, sorta dalle ceneri di quella cristiana, le chiese vengono profanate
e convertite in attesa del ritorno del nuovo Führer-Messia che guiderà
nuovamente il Reich alla conquista globale.

In Italia, caduto il regime fascista, il Vaticano impose una rigida teocrazia
governata da papa Leone XIV. Questo nuovo stato ha riportato la vita dei
cittadini italiani al periodo medioevale: molti ritrovati della tecnica
moderna sono stati aboliti o vengono utilizzati solo da pochi privilegiati. I
territori italiani appaiono come luoghi anacronistici, dove accanto a vecchie
automobili sfilano processioni e roghi inquisitori, dove Templari in lucenti
armature si affiancano ai Cacciatori di Morti, reduci della seconda guerra
mondiale, nella difesa della popolazione. Nello Stato Papale, un fervido
fanatismo religioso guida la lotta verso tutte le eresie e verso ogni uomo o
ideale che contrasti con la dottrina promulgata dalla Santa Sede.

La civiltà Russa sopravvisse all'orrore, costruendo gigantesche città-alveare
di metallo, immensi labirinti di torri e corridoi che si estendono dalle
profondità della terra fino al cielo, mentre dalle infaticabili fabbriche
nacquero le prime biomacchine, mostruosa avanguardia di una nuova umanità.

Questo è il regno di Z.A.R., dittatore inumano di una tecnocrazia che ha
decretato la fine di concetti quali la famiglia, la religione, la pace e il
riposo. Neppure la luce del sole è più concessa ai cittadini schiavi del
Calcolatore, i giorni hanno perso il loro valore e modificato la loro durata
per sottostare ai ritmi ferrei e precisi di fabbriche sconfinate e
inconcepibili.

In Egitto i Faraoni sono risorti dalla tomba con poteri incommensurabili, ed
ora governano in una società ricostruita sulla base dei loro antichi regni.
Ramses III guida il nuovo Egitto alla testa dei suoi servitori vivi e morti,
mentre i faraoni ribelli di Ombos, allevatori di uomini, tramano per scalzare
il sovrano dal suo trono.

Fino al 2013, anno di uscita dell'espansione "U.S.A.", l'ambientazione
rivelava poco o nulla degli Stati Uniti, lasciando un certo alone di mistero
sulla sorte del continente americano. Le incerte notizie parlavano
dell'esplosione di ordigni nucleari poco dopo il Giorno del Giudizio. Secondo
le leggende, in America sarebbe sopravvissuta una società idilliaca, libera
dall'orrore dei Morti, e alcune navi avrebbero attraccato sulle coste europee,
pronte a trasportare i superstiti verso ovest, verso il "Grande Sogno
Americano". Con l'uscita dell'espansione si è svelato il mistero. New York e
Washington D.C. sono state distrutte da bombe atomiche durante quello che
viene chiamato il "Giorno dei Tre Soli". L'attacco, con conseguente fallout
radioattivo, portato a termine per evitare il propagarsi dei Morti ebbe
l'ovvio risultato di peggiorare la situazione, facendo emergere orde di morti
famelici. Da quel momento nel continente manca un vero e proprio centro di
potere unico. Una parte degli ex-Stati uniti sono il territorio del Presidente
Clark, un idilliaco una vera e propria utopia di città fortificate dove il
mondo ricorda il classico stereotipo dell’America anni Cinquanta.[1] Tutto
ciò, stando alla propaganda ufficiale, è permesso grazie al Butoprofene
Acilato, una sostanza che sembrerebbe in grado di eliminare i Morti, ma in
realtà è una droga che nasconde la vera realtà agli abitanti. Una realtà ormai
distrutta dai Morti, dove essi sono asserviti ai voleri del Presidente Clark.
Nel sud invece esiste la Confederazione, nelle mani del Klu Klux Klan una
regione dove il razzismo bianco ha preso il sopravvento, e tutto assomiglia ad
una parodia della cultura redneck degli Stati Uniti. Infine vi è la libera
città di New Orleans, dove la mafia italiana e la comunità nera Cajun si sono
coalizzati in una strana forma di autogoverno. Il resto degli Stati Uniti è
considerato una Terra Perduta dove orde di morti affamati si contendono la
carne dei viventi con bande di vagabondi figli delle radiazioni delle due
bombe.[1] Vi è anche un accenno a Providence, una città dove i misteri sul
Risveglio si infittiscono, con alcuni richiami di lovecraftiana memoria.

2017: La società italiana WWUV ha annunciato un videogioco ufficiale su "Sine
Requie", in uscita nel 2017. Intitolato "Sine Requie Snake Eyes" e basato sul
modulo ufficiale gli Occhi del Serpente.

2013: La società italiana Dreampainters ha annunciato un videogioco ufficiale
su "Sine Requie". [Tale lavoro non è mai stato ultimato]

Poiché il risveglio è avvenuto prima della nascita del famoso zombie
romeriano, gli zombie di _Sine Requie_ vengono chiamati semplicemente "morti",
portando molti fan del gioco a disprezzare chi li chiama appunto "zombie".

La maggior parte dei Morti rientra in nove categorie, apparentemente correlate
al modo in cui si muore o all'integrità del cadavere.

Oltre ai morti umanoidi di questo tipo, ne esistono altri quali ad esempio
chimere, animali, mummie egizie.

Esistono inoltre alcuni non morti più particolari, creati con appositi
rituali.

_Sine Requie_ , prima edizione a cura di Rose & Poison.

_Sine Requie, Anno XIII_ , prima edizione, a cura di Asterion Press

_Sine Requie, Anno XIII_ , seconda edizione, a cura di Serpentarium

