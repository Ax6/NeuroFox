La **decolonizzazione** è il processo politico, raramente pacifico e spesso
conflittuale, attraverso il quale una nazione, precedentemente sottoposta a un
regime coloniale, ottiene o riottiene la propria indipendenza.

La decolonizzazione politica moderna ebbe inizio nel secondo dopoguerra, con
l'indipendenza dell'India nel 1947, e si concluse nel 1999, con la
restituzione di Macao (ultimo dominio coloniale portoghese ed europeo in Asia)
alla Cina.

Nelle colonie, ossia nei territori occupati o controllati da uno stato
straniero, si sviluppa sempre un'opposizione, una resistenza nei confronti dei
colonizzatori e questo porta normalmente, nel corso del tempo, a reazioni
violente della popolazione indigena a cui il dominatore risponde spesso con
azioni repressive.[1]

Gli anni tra le due guerre mondiali ebbero un ruolo cruciale nel rapporto tra
colonizzatori e colonizzati, questo periodo rappresenta infatti, l'apogeo del
colonialismo, in quanto in seguito alla Prima guerra mondiale e al conseguente
Trattato di Versailles, i possedimenti ottomani e tedeschi vennero
ridistribuiti sotto forma di mandati a Gran Bretagna, Francia, Belgio e
Sudafrica. Questo ampliamento delle colonie, accompagnato da un sempre
maggiore sostegno e scambio economico con esse, a favore delle madripatrie, si
consolidò con la Crisi del 1929 in quanto fu grazie alle attività estrattive e
alle coltivazioni intensive delle colonie, che le potenze coloniali poterono
affrontare la crisi. Oltre all'importanza economica, le colonie svolsero un
ruolo fondamentale, già durante la Prima Guerra Mondiale, in quanto esse
diedero un importante sostegno allo sforzo bellico delle madripatrie, che
contribuì alla vittoria alleata. Furono queste le motivazioni che spiegano il
particolare attaccamento dei governi e dell'opinione pubblica al mantenimento
del sistema coloniale.[2]

Durante la Grande Guerra, in cambio del contributo allo sforzo bellico, le
potenze coloniali avevano fatto, alle colonie, promesse di riforma, che
tuttavia si guardarono bene dal mantenere nel dopoguerra, scatenando una prima
ondata di proteste. Da queste nacque in molte località, una prima forma di
coscienza nazionalista indigena.[2] Le potenze coloniali, giustificavano il
loro operato su uno scambio che loro consideravano “alla pari”: oltre a
mantenere la pace interna ed esterna alle colonie, esse avevano il compito di
portare alle popolazioni indigene la civiltà e il progresso che stavano alla
base della cultura europea; in cambio le colonie contribuivano con lo
sfruttamento delle proprie risorse a favore dei bisogni materiali del mondo
moderno. Questa reciprocità fu a dir poco parziale. Anche se in molti casi,
effettivamente, le potenze coloniali si occuparono di creare nelle colonie un
sistema sanitario, molte infrastrutture e un sistema di scolarizzazione, è
altrettanto vero che gli Europei si preoccuparono per lo più di indirizzare la
coltura delle terre verso il loro esclusivo interesse, con un conseguente
sfruttamento delle popolazioni locali e un'ampia appropriazione del
territorio, la costituzione di entità capitalistiche (banche, società
minerarie e commerciali) e il controllo sulla manodopera indigena.

Tutta questa situazione portò innanzitutto a un incremento demografico senza
precedenti, causato, appunto, dalla pacificazione e dall'istituzione di
sistemi sanitari, ma anche un conseguente impoverimento della popolazione
indigena, causata dallo sviluppo delle coltivazioni speculative, a discapito
delle colture alimentari e dell'allevamento del bestiame. La crisi del 1929
aggravò ulteriormente la situazione, smentendo l'affermazione delle potenze
coloniali di assicurare il progresso e il benessere dei colonizzati. Masse di
contadini e minoranze operaie si opposero al potere coloniale, ma furono
tuttavia le categorie più agiate o almeno istruite, a concepire i termini e
gli strumenti della “(ri)conquista dell'indipendenza”. Difatti dal progresso
economico, dell'istruzione e dell'urbanizzazione nacquero le cosiddette
“borghesie indigene” che, ruppero progressivamente o brutalmente i legami
iniziali con il sistema coloniale per assumere la guida del movimento
nazionalista. Avendo avuto accesso all'insegnamento occidentale, queste élite
locali utilizzarono le armi intellettuali e ideologiche che avevano ricevuto
per reclamare la propria indipendenza. Ad eccezione dell'Africa nera, dove la
coscienza nazionale, tardò ad affermarsi, la crisi degli anni Trenta fu
decisiva nello sviluppo dei nazionalismi; quest'ultima permise a una
generazione di leader istruiti dall'Occidente di ritorcere contro le potenze
coloniali, i principi democratici che avevano da loro appreso e di aizzare le
masse popolari al fine di rivendicare la propria indipendenza.[3]

I popoli colonizzati, privati della propria storia, della propria cultura,
trovarono nel nazionalismo le vie della riappropriazione della loro identità,
che furono essenzialmente tre:[4]

Davanti alla nascita dei nazionalismi, le potenze coloniali, si mostrarono
intimidite. Tuttavia contemporaneamente erano rassicurate dalla lealtà che le
colonie avevano dimostrato, nel sostegno bellico alle madripatrie durante il
Primo conflitto mondiale e, dalla convinzione che l'opinione pubblica fosse
pienamente convinta dei benefici del sistema coloniale. Le potenze coloniali
erano convinte della loro missione civilizzatrice e della legittimità del
proprio dominio. Le potenze europee si preoccuparono quindi soltanto di
denunciare i leader nazionalisti, facendoli passare come un pugno di agitatori
e di reprimere le manifestazioni di protesta. Molti furono i mezzi repressivi
utilizzati, dall'interdizione (giornali, riunioni, associazioni, partiti...)
alle multe, dalla prigione all'esilio. I leader nazionalisti, furono trattati
duramente, ma la brutalità delle repressioni ebbe tuttavia i suoi limiti, in
quanto aveva per contro di conferire alle vittime l'aura di martiri, e
risultava inoltre essere in eccessiva contraddizione con i principi
democratici, tanto pubblicizzati dalle madripatrie.

Dopo il 1935, con la ripresa economica, unita ad alcuni gesti di distensione
politica, si ebbe un freno alle rivolte nazionaliste, così che le potenze
coloniali poterono confrontarsi con un sentimento di sicurezza che venne
smentito di lì a poco. La crisi aveva ormai contribuito alla formazione di
basi solide ai nazionalismi, determinando in modo pressoché definitivo i
termini di rivendicazione, ma soprattutto, le personalità di spicco e le basi
sociali.

La Seconda guerra mondiale ebbe un ruolo fondamentale nel processo di
decolonizzazione in quanto rappresentò la scintilla che portò all'indipendenza
della maggior parte delle colonie.

Ciò che rese la Seconda Guerra Mondiale un evento importante per la
decolonizzazione fu innanzitutto il fatto che le potenze coloniali sfruttarono
nuovamente risorse umane e materiali delle colonie, al fine di sostenere il
proprio sforzo bellico; ciò comportò in molti casi feroci ribellioni da parte
dei coloni, che si videro nuovamente costretti a combattere una guerra non
loro, senza avere niente in cambio. Inoltre nella Seconda Guerra Mondiale il
conflitto si estese anche nei continenti africano e asiatico, facendo sì che
le colonie diventassero una posta in gioco strategica e politica molto
importante, facendone oggetto di campagne di occupazione e di propaganda
straniere che costringevano le potenze coloniali a una posizione di difesa. A
questo proposito la guerra favorì l'affermazione dei nazionalismi e con la
radicalizzazione delle loro rivendicazioni, a cui troppo spesso le madripatrie
non seppero offrire altro che risposte vaghe.[5]

All'indomani della guerra, nelle colonie, il ritorno allo “status quo” era
pressoché impossibile; quelle che una volta erano considerate le potenze
europee si trovarono indebolite dalla guerra, in preda ai problemi di
ricostruzione e dipendenti dagli aiuti americani. Dal nuovo panorama mondiale,
configuratosi dopo la guerra, emersero due realtà principali: la bipolarità
tra Stati Uniti d'America e Unione Sovietica; dove entrambe le potenze erano
favorevoli alla fine degli imperi coloniali, la prima per motivi di tradizione
storica e la seconda per convinzione ideologica. In secondo luogo, l'avvio di
un'internazionalizzazione nel quadro della Carta delle Nazioni Unite; che in
modo congiunto o separato alla prima porterà alla dissoluzione degli imperi
coloniali.[5]

L'ONU svolse un ruolo fondamentale nella storia della decolonizzazione, che
può essere considerato sproporzionato rispetto alle clausole dello Statuto
delle Nazioni Unite, adottato a San Francisco il 26 giugno del 1945, i cui
principi in materia coloniale erano molto moderati e restrittivi.[6] La Carta
del 1945 riconosceva l'esistenza di territori “non-self-governing” (non
autonomi). Gli ex-mandati divennero territori sotto “tutela” (concetto simile
a quello del “mandato”) attribuendo ai governi coloniali il carattere di
amministratori fiduciari temporanei; la novità stava nel fatto che il
Consiglio di tutela dell'ONU aveva il diritto di ispezione, per accertare i
progressi compiuti verso l'indipendenza.[7] La Libia e la Somalia italiane
furono poste sotto questo statuto, mentre gli ex possedimenti giapponesi e
specialmente la Corea rappresentarono un caso a parte. Per quanto riguarda i
territori “non-self-governing”, la Carta delle Nazioni Unite obbligava le
potenze coloniali a “promuovere il progresso delle loro popolazioni” e a
tenere aggiornata l'ONU. La Francia, ottenne inoltre che fosse vietato all'ONU
“ogni intervento negli affari di esclusiva competenza nazionale degli stati”:
si trattava del famoso “articolo 2, paragrafo 7” della Carta, di cui la
Francia avrebbe fatto largo uso (e che era già presente nel patto della
Società delle Nazioni).[8]

Il ruolo dell'ONU nel processo di decolonizzazione fu inizialmente marginale,
soprattutto per quanto riguarda la prima ondata di decolonizzazioni; ma dal
momento in cui le ex-colonie divennero un numero sempre maggiore all'interno
dell'ONU, con un a conseguente influenza sempre maggiore nelle decisioni
dell'Organizzazione, in quanto da 23 membri afroasiatici del 1955 divennero 46
nel 1960 e 70 (più della metà) alla fine del 1971. Le ex-colonie poterono
esprimersi, ancor prima di diventare la maggioranza, il 14 dicembre del 1960
quando, con il sostegno dei paesi dell'Est, fu adottata una dichiarazione
sulla concessione dell'indipendenza ai popoli e ai paesi coloniali.[9] Questa
dichiarazione ( _risoluzione 1514 - XV del 14 dicembre 1960_ ), conosciuta
come la _Dichiarazione sulla decolonizzazione_ , proclamò che il colonialismo
doveva essere portato a termine rapidamente e incondizionatamente. La
Dichiarazione, che inizialmente era solo una risoluzione dell'Assemblea
Generale, diventò un Comitato, composto da 17 membri (24, nel 1962). Nacque
così il Comitato di decolonizzazione dell'ONU[10] con il compito di monitorare
l'attuazione della Dichiarazione e formulare raccomandazioni sulla sua
applicazione. Il testo della Dichiarazione, afferma che la sottomissione dei
popoli, il loro dominio e il loro sfruttamento costituisce una negazione dei
diritti umani fondamentali in contrasto con la Carta delle Nazioni Unite e
impedisce la promozione della pace nel mondo e la cooperazione. Il Comitato di
decolonizzazione dell'ONU, è un organo non previsto dalla Carta delle Nazioni
Unite, ma dotato di una struttura permanente, con sottocomitati, una
segreteria e missioni con relazioni “ad hoc”[9].

Le ex colonie si sono “servite” del sistema ONU, creando strutture nuove
attente ai loro problemi. Tra le creazioni più importanti volute dai paesi
decolonizzati, oltre al comitato per la decolonizzazione, troviamo infatti
l'UNCTAD (congresso delle nazioni unite sul commercio e lo sviluppo), l'UNDP
(programma delle nazioni unite per lo sviluppo) e l'UNIDO (l'organizzazione
delle nazioni unite per lo sviluppo industriale). I paesi decolonizzati,
inoltre, dominarono i dibattiti dell'assemblea generale e il voto delle
risoluzioni e si accaparrarono alcuni organi specializzati come l'ILO e
l'UNESCO, dai quali, nel 1984, Gran Bretagna e Stati Uniti si sono ritirati,
stanchi delle rituali diatribe contro le malefatte dell'imperialismo
occidentale.[11]

La decolonizzazione può essere suddivisa in tre fasi principali: la prima ebbe
inizio negli anni Quaranta e vide la decolonizzazione di gran parte del Sud-
Est asiatico; la seconda fase è identificabile negli anni Cinquanta, quando
l'indipendenza fu conquistata dagli stati dell'Africa settentrionale; la terza
e ultima fase ebbe inizio negli anni Sessanta quando la decolonizzazione si
verificò con particolare rapidità e intensità, nell'Africa subsahariana.

Il primo paese asiatico a raggiungere l'indipendenza nel secondo dopoguerra fu
quello delle Filippine, proclamate repubblica nel 1946. Durante la guerra,
insieme alla Birmania e all'Indonesia, le Filippine avevano ottenuto da Tokyo
la promessa di una piena sovranità e difficilmente la restaurazione della
tutela americana avrebbe potuto non tenerne conto, ma Washington vi mantenne
basi aeree e navali.

L'India conquistò l'indipendenza il 15 agosto del 1947[12], con lei anche il
Pakistan che andò a costituire uno stato a parte dopo un lungo contrasto tra
induisti e musulmani che provocò la morte di mezzo milione di persone e la
fuga di alcuni milioni di uomini. Negli anni tra le due guerre mondiali,
Mahatma Gandhi, leader spirituale del paese attraverso le teorie del
Satyagraha, cioè la disobbedienza civile e la nonviolenza, era riuscito a fare
clamorose proteste, come la famosa Marcia del sale, e ad avere l'appoggio
popolare degli indiani. L'India durante la seconda guerra mondiale aveva
proposto di unirsi agli Alleati in cambio della totale indipendenza, ma non
venne totalmente accettata. Le continue proteste iniziarono a dare i frutti e
la Gran Bretagna promise l'indipendenza all'India nel 1946 e la concesse nel
1947. Con l'indipendenza dell'India iniziò il declino dell'impero Britannico.
Gli induisti, capeggiati dal Mahatma Gandhi, lottavano per un'indipendenza che
aveva come obiettivo la costituzione di un unico stato a maggioranza induista.
La minoranza musulmana, che aveva costituito una propria organizzazione - la
Lega Musulmana Panindiana con a capo Jinnah \- rivendicava invece la creazione
di una nazione separata. La divisione fu accompagnata da esodi di popolazione
di proporzioni bibliche e da violenze a carattere religioso che fecero pare
due milioni di vittime. Gandhi venne poi assassinato il 30 gennaio 1948 da un
fanatico Indù.[13]

Dopo l'indipendenza dell'India, la Gran Bretagna, si preoccupò di rendere
indipendenti anche gli stati satelliti; Birmania e Ceylon ebbero accesso
all'indipendenza senza particolari problemi rispettivamente il 2 gennaio e il
14 febbraio del 1948, dopo una graduale serie di concessioni. L'Indonesia
olandese, dovette invece, affrontare un periodo di guerre e trattative che
videro entrare in campo prima la Gran Bretagna, poi gli Stati Uniti e L'ONU,
prima di conquistare l'indipendenza nel 1949 sotto il nome di Stati Uniti
d'Indonesia, anche se unita temporaneamente alla corona olandese.

La Libia ottenne l'indipendenza nel 1951, dopo una serie di trattative tra
l'Italia e l'ONU, che videro l'ascesa di Mohammed Idris, che nel 1949
rivendicò l'indipendenza libica sotto la propria sovranità. Dopo il consenso
dell'ONU nel dicembre 1949 con la risoluzione 289 che stabiliva la
proclamazione d'indipendenza entro il 1º gennaio 1952, la Libia proclamò la
propria l'indipendenza il 24 dicembre 1951.

Nel 1946 fu la volta di Vietnam, Cambogia e Laos che ottennero un processo
graduale di indipendenza (tutti paesi che facevano parte dell'Indocina
francese), che conquistarono l'indipendenza, dopo una lunga e sanguinosa
guerra che in parte era già iniziata nel 1941 quando il Giappone invase
l'Indocina allora colonia francese. Alla sconfitta del Sol Levante nel 1945,
il leader indipendentista vietnamita Ho Chi Min dichiarò l'indipendenza del
Vietnam, ma i Francesi risposero e inviarono un corpo di spedizione. Nel 1946
venne bombardato il porto di Haipong (bombardamento che fece migliaia di
vittime) Così scoppiò la Guerra d'Indocina che durò per ben otto anni, la
Legione Straniera francese si scontrò per lungo tempo con i Vietminh,
guerriglieri indipendentisti vietnamiti d'ispirazione comunista. Gli Stati
Uniti d'America appoggiarono economicamente la Francia in modo cospicuo. Visto
che però i Francesi non riuscivano a domare la guerriglia, decisero di
asserragliarsi nel campo di Dien Bien Phu. Vennero però duramente sconfitti
nella battaglia di Dien Bien Phu dai Vietnamiti comandati dal generale Võ
Nguyên Giáp. La Francia si ritirò dall'Indocina e concesse l'indipendenza al
Vietnam, Laos e Cambogia. La successiva Conferenza di Ginevra divise il
Vietnam in due parti: al Nord, il governo comunista di Ho Chi Min, e a Sud il
paese venne lasciato alla guida dell'Imperatore Bao Dai, poi detronizzato dal
capo di governo Ngô Đình Diệm nel 1955. La guerra dopo una prima, breve
tregua, sfociò poi nella successiva Guerra del Vietnam.

I protettorati francesi (Tunisia e Marocco), raggiunsero l'indipendenza in
seguito ad una crisi esasperata, in cui la negoziazione ebbe la meglio sul
ricorso alla violenza armata. Il Marocco fu di fatto dichiarato indipendente
nel 1956; Per l'Algeria va fatto, invece, un altro discorso: Colonia francese
praticamente dal 1830, i primi movimenti indipendentisti erano già sorti dopo
il Primo Conflitto Mondiale, ma nel 1954 e varie organizzazione ribelli locali
decisero di passare alle armi formando il Fronte di Liberazione Popolare.
L'insurrezione divampò il 1º novembre 1954 e dilagò in tutto il paese. Il FLN
basò le proprie azioni soprattutto sulla guerriglia ed il terrorismo, (seguite
spesso da azioni di rappresaglia da parte delle autorità francesi). L'Algeria
per i Francesi era una parte integrante del territorio nazionale, perché ci
vivevano all'interno circa un milione di cittadini francesi, detti Pied Noirs.
Pian piano gran parte dei leader indipendentisti vennero assassinati o
catturati dalla polizia, e nel 1957 i Francesi compirono un'azione di polizia
ad Algeri per riprenderne il controllo. L'azione passò alla storia come la
battaglia d'Algeri. Finita in ottobre, la battaglia fu una relativa vittoria.
La resistenza tuttavia continuò sulle montagne, e attirò soprattutto le
simpatie internazionali degli altri paesi islamici e dei sovietici. La crisi
di governo in Francia, il richiamo di Charles De Gaulle ed il passaggio dalla
IV alla V Repubblica aprì un nuovo capitolo: De Gaulle propose all'Algeria una
pace, rifiutata, e poi riconobbe il diritto dell'Algeria all'autogoverno,
provocando la protesta dei coloni locali. Ciò venne anche deciso in un
referendum in cui i Francesi riconobbero l'Indipendenza dell'Algeria. Un
cessate il fuoco venne firmato il 19 marzo del 1962 in cui venne legalizzato
l'FNL. Centomila algerini francesi furono costretti a lasciare il paese sotto
la minaccia delle armi in maggio. Poi, con un referendum con esito positivo,
il 3 luglio l'Algeria venne finalmente dichiarata indipendente. L'Egitto
divenne indipendente dal 1952 in seguito della presa del potere da parte dei
generali di Neghib e Nasser che rovesciarono il re (anche se dal 1922 aveva
già una monarchia autonoma) mentre la Tunisia fu dichiarata indipendente nel
1957.

La Malaysia, diede parecchio da fare alla Gran Bretagna, la quale le concesse
l'indipendenza il 31 agosto del 1957. Singapore che ottenne l'autonomia nel
1959, chiese il suo inserimento nella Federazione malese, che non fu affatto
entusiasta della richiesta ma, fu grazie alle pressioni inglesi che venne
creata la Grande Malesia o Malaysia, formata dalla Malesia e dalle tre ex-
colonie di Singapore, nel 1963.

La decolonizzazione dell'Africa nera ebbe inizio nel 1957, con l'indipendenza
del Costa d'Oro (Ghana), ottenuta sotto la guida di Kwame Nkrumah, il 6 marzo
del 1957. Dopo che la popolazione della Costa d'Oro chiese maggiore libertà e
partecipazione alla vita pubblica, il governo coloniale promulgò nuove
costituzioni, che spesso non vennero accettate dai Ghanesi, provocando anche
da disordini e scioperi. Alla fine, nel 1956 il Parlamento inglese accettò le
condizioni di Nkrumah (capo del CPP, uno dei maggiori partiti indipendentisti)
e si disse disponibile ad accordare un'indipendenza alla Costa d'Oro. Il 7
febbraio 1957, il Ghana Indipendent Act, ratificato dalla regina, diede
l'indipendenza al Ghana, il successivo 6 marzo. Questa prima indipendenza
diede il primo segnale di emancipazione dell'Africa nera, la cui
decolonizzazione fu rapida e può essere suddivisa in tre fasi distinte:

La decolonizzazione formalmente durò una trentina d'anni, dall'immediato
dopoguerra (1945) all'indipendenza delle colonie portoghesi (1974). Tuttavia
durante gli anni '70 e '80 ci furono ancora molte altre dichiarazioni
d'indipendenza, che passarono per lo più inosservate e che non è agevole
considerare facenti parte del processo di decolonizzazione. In molti casi,
infatti, si trattò dei cosiddetti “coriandoli d'impero”, divenuti microstati,
che non avevano una vera e propria indipendenza e che finirono per integrarsi
in sistemi più ampi. Si possono individuare tre zone distinte che videro
sviluppare questo fenomeno: i Caraibi, l'Oceano Indiano e il Pacifico
meridionale.[14]

La riscoperta delle culture caraibiche, con la conseguente rinascita di una
coscienza nazionalista, ha portato gli ex possedimenti caraibici olandesi e
inglesi a reclamare la propria indipendenza. I possedimenti britannici più
numerosi andavano dall'America centrale (Belize) a quella meridionale
(Guyana): la prima divenne indipendente nel 1981 mentre l'altra nel 1966. Gli
anni successivi videro diverse indipendenze: Barbados (1966), Bahamas (1973),
Grenada (1974), Suriname (1975), Dominica (1978), Santa Lucia (1979), Saint
Vincent e Grenadine (1980), Antigua e Barbuda (1981), Saint Kitts e Nevis
(1983).[14]

I possedimenti dell'Oceano Indiano videro l'indipendenza a partire dal 1968,
quando furono decolonizzate l'isola di Mauritius e le Maldive; nel 1975 fu la
volta dell'arcipelago delle Comore (tranne Mayotte) e nel 1976 delle
Seychelles.[15]

L'Oceania era stata sottoposta alla colonizzazione europea, americana e (fino
al 1945) giapponese. Il Regno Unito fece il primo passo rendendo indipendenti
le Figi e le Tonga nel 1975, Tuvalu (ex isole Ellice) e le isole Salomone nel
1978, Kiribati (ex isole Gilbert) nel 1979. Nel 1980 venne abolito il co-
dominio franco-britannico delle Nuove Ebridi, dando vita allo Stato di
Vanuatu. L'Australia rese indipendente l'isola di Nauru nel 1968 e Papua Nuova
Guinea nel 1975, la Nuova Zelanda proclamò indipendenti le Samoa occidentali
nel 1976 e gli Stati Uniti resero indipendenti gli Stati Federati di
Micronesia e le Isole Marshall nel 1986 e le isole Palau nel 1994.

Il processo di decolonizzazione, tuttavia non può ancora essere ritenuto
completato, perché stati come la Francia rinviano ancora oggi la concessione
di qualsiasi indipendenza completa ai loro restanti possedimenti,[16] anche se
è da tener presente il referendum per l'indipendenza della Nuova Caledonia
previsto il 4 novembre 2018, avente esito negativo (con nuove possibilità per
il 2020 e il 2022). L'ONU continua a segnalare ancora qualche decina di isole
e territori rimasti sotto la sovranità straniera: oltre al caso dei
Dipartimenti d'oltremare e dei Territori d'oltremare francesi (DOM-TOM) e a
quello dei Caraibi olandesi, il Regno Unito fa ancora sventolare la Union Jack
su una quindicina di territori dipendenti, tra cui Bermuda, Anguilla,
Gibilterra, Sant'Elena, le isole della Georgia del Sud, mentre tra i
possedimenti statunitensi, oltre a quelli nell'Oceano Pacifico, tra i quali vi
sono le isole Hawaii, che nel 1959 vennero annesse cinquantesimo stato
dell'Unione, è ancora da definire lo stato di Porto Rico,[17] che nel 2012 ha
iniziato l'iter per divenire il 51º stato degli USA.[18]

Dopo aver conquistato l'indipendenza e dopo aver smaltito l'euforia per averla
ritrovata o appena ottenuta, rimaneva in molte ex-colonie la necessità di
costruire uno stato, ossia di definire una strategia di sviluppo e di
acquisizione di legittimità internazionale. Tutto ciò risultava più facile a
tutti quei paesi che avevano già alle spalle una storia nazionale; tutti gli
altri, soprattutto i giovani stati africani, finirono spesso per essere
influenzati dall'ex potenza coloniale.[19] Quello che non mancava a nessun
paese, però, erano i simboli fondatori della sovranità: all'indomani
dell'indipendenza ogni stato aveva una propria bandiera, un inno nazionale, un
motto, delle giornate commemorative e una lingua nazionale (quest'ultima
risultò essere in molti casi una decisione delicata). Vennero inoltre nella
maggior parte dei casi rivisti anche i toponimi, non solo riguardanti i nomi
degli stati, ma anche quelli delle città, delle vie e delle piazze; con
l'obiettivo di creare una nuova identità, totalmente differente (almeno in
apparenza) da quella di colonia.[20]

Questo sfoggio dei simboli di rottura fu attenuato dall'adesione ufficiale ai
valori democratici, che aveva implicato la lotta per l'indipendenza. Salvo
eccezioni, la pluralità delle opinioni e dei partiti, il suffragio universale
e la separazione dei poteri vennero garantiti da costituzioni ispirate dall'ex
potenza coloniale: di tipo parlamentare per gli ex possedimenti britannici e,
semi-presidenziale per le ex colonie francesi. Sfortunatamente, tranne qualche
raro caso (tra cui l'India), i regimi costituzionali generati dalla
decolonizzazione ripiegarono sull'autocrazia, senza nessuna garanzia di
stabilità politica. Questa situazione fu causata da diversi fattori, alcuni
ereditati dall'epoca coloniale, altri legati alle strutture etniche e sociali
dei paesi in questione: il sentimento nazionale non era accompagnato da una
tradizione statale preesistente, l'arbitrarietà dei confini (tracciati dai
colonizzatori) portò a una debole coesione degli stati multietnici o multi-
religiosi, le masse rurali e urbane scarsamente alfabetizzate erano
controllate da una borghesia avida di potere.[21] Tra i nuovi leader, pochi
furono quelli che riuscirono ad affrontare nel modo giusto, i problemi imposti
dall'indipendenza. Nonostante quelle che potevano essere le buone intenzioni e
le loro esperienze di ciascuno dei nuovi leader, essi si trovarono ad
affrontare enormi difficoltà, tra cui quella di creare un sentimento di unità
nazionale e assicurare un miglioramento economico del paese. Questi compiti
erano spesso al di sopra della loro portata, così che i risultati furono
spesso deludenti e al di sotto delle aspettative dei diversi segmenti di
popolazione.

Il risultato di un'indipendenza frettolosa e in molti casi immatura portò alla
maggior parte dei paesi decolonizzati: disordini, oppressioni, colpi di stato
e dittature militari, repressioni di minoranze etniche e religiose; con il
conseguente aumento della povertà e della disoccupazione urbana. Nei nuovi
stati le economie risultarono deludenti, con la conseguente rovina delle
infrastrutture. Ci furono ovviamente delle eccezioni come l'India, dove la
democrazia (ma non certamente l'economia) risultò ottima, mentre Singapore,
Taiwan, Hong Kong, Corea del Sud e inizialmente anche Corea del Nord furono la
prova di economie che funzionavano in modo eccellente a discapito però, della
politica.[22] I problemi economici nelle ex colonie, erano spesso dovuti alla
precedente trasformazione della loro economia, quando ancora colonie, la
madrepatria impose loro la produzione di materie prime (agricole o minerarie)
ad essa necessarie a discapito dei prodotti di prima necessità. All'indomani
della decolonizzazione il risultato fu che la crescita economica veniva
anteposta allo sviluppo economico e nell'intento di generare nuove risorse
finanziarie per lo stato, s'incoraggiava l'aumento della produzione
“coloniale”, anziché la diversificazione economica o, cosa ancora più urgente,
la garanzia di raccolti sufficienti a soddisfare le esigenze del consumo
interno.[23] L'esportazione dei loro prodotti a basso costo e l'importazione
dei prodotti di prima necessità a prezzi molto alti, fece sì che il debito
pubblico di questi paesi lievitasse, e diventassero sempre più dipendenti dal
resto del mondo.

Tra le varie ipotesi per spiegare il mancato miglioramento dei risultati
economici dopo l'indipendenza c'è il neocolonialismo[24] che vede il capitale
straniero che viene utilizzato per lo sfruttamento, anziché per il progresso,
delle parti meno sviluppate del mondo. Il neocolonialismo è meno palese e più
sottile del colonialismo, il che lo rende ben più dannoso. Il neocolonialismo
incatena gli ex territori coloniali nella posizione di stati clienti delle
principali potenze industrial-capitalistiche. Secondo questa visione, gli
Stati Uniti sono la vera e propria roccaforte del neocolonialismo, la cui
posizione dominante si mantiene grazie ai prestiti di capitali, al predominio
sui mercati mondiali e agli aiuti internazionali. La teoria del
neocolonialismo presenta molte carenze, i paesi afroasiatici di nuova
formazione retti quasi tutti da dittature, portarono all'arricchimento delle
oligarchie e imposero restrizioni al commercio interno e internazionale,
determinando la fuga dei capitali.[ _senza fonte_ ]

Altri progetti

 **Il parametro "o" non corrisponde a nessun progetto riconosciuto dal
template**

