In anatomia con il termine **areola** (dal latino "area") si intende la zona
circolare altamente pigmentata che circonda il capezzolo, di colore differente
dal resto della mammella.

La zona delimitata dell'areola è preposta all'allattamento materno, e sulla
sua circonferenza sfociano i condotti mammari, dai quali fuoriesce il latte.
Sull'areola si trovano inoltre le ghiandole di Montgomery, che hanno lo scopo
di mantenere lubrificata la zona dell'areola, favorendo l'assunzione del
latte.[1]

La particolare colorazione dell'areola è associata a due particolari pigmenti
presenti in questa zona, che sono l'eumelanina e la feomelanina: a seconda
della loro concentrazione l'areola si presenterà più bruna (se il tessuto
areolare è più abbondante di eumelanina), più rossastra o rosacea (se il
tessuto areolare è più abbondante di feomelanina). La colorazione dell'areola
è inoltre associata a variazioni ormonali, dovuti al ciclo mestruale,
assunzione di particolari farmaci o invecchiamento. Inoltre l'areola in genere
assume una colorazione più scura durante il periodo della gravidanza, durante
la quale subisce inoltre varie modificazioni, tra cui l'aumento delle
dimensioni e del volume.[2]

Le dimensioni dell'areola sono variabili: in genere l'areola cresce di
dimensioni durante lo sviluppo adolescenziale nelle ragazze (mediamente
intorno ai 30-35 mm di diametro, ma si può arrivare in diverse donne anche
oltre i 100 mm), mentre gli uomini mantengono un'areola di minori dimensioni
(circa 20–25 mm di diametro).[3]

La forma dell'areola può essere circolare od ovale. L'areola è posizionata al
centro ed al culmine della mammella. Il capezzolo è posizionato al centro
dell'areola e generalmente vi è correlazione diretta tra dimensione del
capezzolo e dimensione dell'areola differenziano soggetto a soggetto con nesse
patologie correlate.

Altri progetti

