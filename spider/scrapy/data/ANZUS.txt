**ANZUS** (Australia, New Zealand, United States Security Treaty) è un patto
tripartito di sicurezza fra Australia, Nuova Zelanda e Stati Uniti d'America,
sottoscritto il 1º settembre 1951 sotto la presidenza di Harry S. Truman e in
vigore dal 1952. Lo scopo del patto, coordinato con altre iniziative nel corso
della presidenza Truman e della successiva presidenza Eisenhower, era quello
di accerchiare diplomaticamente l'Unione Sovietica nell'ottica delle tensioni
della guerra fredda. Unico organo politico è il Consiglio, composto dai
ministri degli esteri dei paesi membri. Dalla fine degli anni ottanta
l'attività dell'ANZUS è paralizzata a causa di contrasti tra Nuova Zelanda e
USA.

Il trattato, concepito inizialmente come patto di difesa, fu firmato tra
Australia, Nuova Zelanda e Stati Uniti, ma dopo una disputa fra questi ultimi
due paesi, nel 1984, sul diritto di visita di navi americane equipaggiate con
reattori o armi nucleari nei porti neozelandesi, l'alleanza non è più in
vigore tra Stati Uniti e Nuova Zelanda, sebbene sia ancora in vigore
separatamente con l'Australia. L'alleanza USA-Australia è ancora in vigore
sotto l'egida dell'ANZUS, ed è spesso capitato che i segretari alla difesa di
entrambi i paesi partecipassero ai meeting ministeriali annuali. Questi
meeting sono implementati da consultazioni militari, tra lo US Combatant
Commander Pacific e l'Australian Chief of Defense, e da altre consultazioni a
più basso livello, anche civili. A differenza della NATO, l'ANZUS non ha una
struttura militare integrata, ma nonostante ciò i due membri conducono
attività congiunte. Queste attività spaziano da esercitazioni navali e
terrestri ad assegnazione di ufficiali nelle forze armate dell'alleato e
creare uno standard per quanto riguarda equipaggiamento e dottrina operativa.
I due paesi condividono il controllo di diverse stazioni a terra (in
Australia) per il controllo di satelliti spia e stazioni di spionaggio
elettronico per il sud-est asiatico ECHELON.

L'ANZUS è erede della cooperazione tra Stati Uniti d'America, Australia e
Nuova Zelanda durante la Seconda guerra mondiale; durante questo conflitto
l'Australia fu attaccata direttamente da una potenza straniera, il Giappone,
per la prima volta nella sua storia.

Nel dopoguerra gli Stati Uniti erano interessati a normalizzare le loro
relazioni con il Giappone, perché la vicina Corea era diventata terreno di
scontro tra i due blocchi contrapposti sovietico e statunitense. Per questo
motivo, per impedire la vittoria dei comunisti nordcoreani ed una diffusione
del comunismo in Asia gli statunitensi preferivano allearsi e permettere il
riarmo dei vecchi nemici nipponici.

Al contrario Australia e Nuova Zelanda non volevano stringere dei rapporti
amichevoli e, soprattutto, permettere il riarmo del Giappone. Le resistenze
dei due paesi furono messe da parte quando gli USA accettarono un accordo, da
questi proposto, di mutua difesa.

Il trattato stipulato dai tre paesi fu firmato a San Francisco il 1º settembre
1951, ed entrò in vigore il 29 aprile 1952. L'accordo di carattere prettamente
difensivo, prevede che i paesi membri, nel caso in cui uno di questi riscontri
dei pericoli alla propria integrità territoriale, alla propria indipendenza
politica e alla propria sicurezza nazionale, si riuniscano e decidano d'agire
a tutela degli interessi di ognuno di essi.  
Inoltre, le tre potenze si impegnarono a mantenere un certo standard e
d'implementare le proprie capacità difensive in previsione di un possibile
attacco.

Tra il 1948 e il 1960 in Malaysia si combatté una guerra civile fra truppe del
governo malese, sostenuto dal Regno Unito, e i guerriglieri comunisti del
_Malayan National Liberation Army_ (MNLA), nota come **Crisi malese**. In
questo conflitto si schierarono a fianco delle truppe britanniche e
governative la Nuova Zelanda e l'Australia. Dopo una lunga e sanguinosa guerra
i guerriglieri furono sconfitti e si poté proclamare la nascita
dell'indipendente Federazione della Malesia.

Successivamente le tre potenze dell'ANZUS combatterono assieme in Vietnam,
nella Guerra del Golfo, in Afghanistan nell'ambito della Guerra al terrorismo
e in Iraq, dove la Nuova Zelanda è intervenuta nonostante le critiche del suo
primo ministro Helen Clark ai motivi adotti dagli USA per giustificare
l'invasione.

