**Tolomeo Sotere** (in greco antico: Πτολεμαῖος Σωτήρ, _Ptolemaȋos Sōtḕr_ ; in
egizio: ptwlmys, _ptwlemys_ ; Eordia, 367/366 a.C.[1] – 282 a.C.), noto anche
come **Tolomeo Lagide**[N 1] e chiamato nella storiografia moderna **Tolomeo
I** o semplicemente **Tolomeo** , è stato un militare, sovrano e scrittore
macedone antico.

Iniziò la carriera militare sotto il comando di Alessandro Magno, suo amico
d'infanzia, e diventò uno dei _Somatophylakes_ , le guardie del corpo del
sovrano. Alla morte dell'imperatore e nel corso delle Guerre dei diadochi, si
proclamò re d'Egitto nel 305 a.C. e, riuscendo a mantenere il controllo del
territorio nord-africano diede inizio al periodo ellenistico egizio fondando
la dinastia tolemaica, che regnò fino al 30 a.C. con Cleopatra.

Durante il suo regno la nuova capitale egizia, Alessandria si sviluppò molto
in campo culturale e artistico, con l'avvio della costruzione della famosa
Biblioteca e del Museo, la diffusione del culto di Serapide e la costruzione
di una delle sette meraviglie del mondo, il Faro.

Tolomeo Sotere era figlio di Lago, un nobile macedone e ufficiale del re
Filippo II, e di Arsinoe di Macedonia, una nobildonna imparentata con la
dinastia argeade.[2] Secondo la storiografia propagandistica filo-tolemaica,
Arsinoe era una concubina del re, che la diede in sposa a Lago quando la donna
era già incinta, in tal caso, Tolomeo sarebbe figlio illegittimo di Filippo II
e fratellastro di Alessandro Magno.[3] Arriano ci dice inoltre che Tolomeo
proveniva dall'Eordia, una regione centro-occidentale della Macedonia, dove
abitavano i suoi genitori.[4]

Nel 353 a.C., all'età di quattordici anni, Tolomeo si trasferì con la sua
famiglia a Pella, la capitale del regno di Macedonia, per diventare uno dei
paggi reali; nel 349-348 a.C. seguì il re Filippo II nella sua campagna per
l'annessione della Calcidica.[5] Filippo II lo scelse quindi per diventare uno
degli eteri (ἑταῖροι, _hetaȋroi_ ) del suo erede, Alessandro.[6] Nel 338 a.C.
Tolomeo, probabilmente, combatté nella decisiva battaglia di Cheronea tra la
Macedonia e le città stato greche, alla quale partecipò sicuramente
Alessandro.[7] Nel 337 a.C. Alessandro entrò in conflitto con il padre poiché
temeva che il re volesse nominare come erede il suo fratellastro Filippo
Arrideo,[8] poiché Filippo lo aveva fatto fidanzare con Ada II, figlia del
satrapo di Caria Pissodaro; Alessandro decise, su consiglio dei suoi compagni
Tolomeo, Arpalo, Nearco, Erigio e Laomedonte di sposare lui Ada e Filippo
decise di punirlo mandando in esilio i suoi cinque confidenti.[9]

Tolomeo andò quindi in esilio e probabilmente raggiunse Alessandro e sua
madre, Olimpiade, nell'Epiro, dopo che anche loro vennero cacciati dal re.[10]
Nel 336 a.C. Filippo II venne assassinato e Alessandro diventò re; il nuovo
monarca richiamò a corte i suoi compagni e Tolomeo prese parte alla campagna
balcanica del 335 a.C.[11] Durante la spedizione, però, arrivò la notizia di
rivolte in Beozia e Alessandro marciò a sud e pose l'assedio a Tebe, al quale
prese parte anche Tolomeo.[12] Dopo la distruzione di Tebe, Alessandro tornò a
Pella, nominò Antipatro guardiano (επίτροπος, _epítropos_ ) della Grecia e
iniziò i preparativi per la spedizione in Asia; nella primavera del 334 a.C.
arrivò sull'Ellesponto e salpò per l'Asia Minore.[13] Durante la guerra in
Asia e in Egitto, Tolomeo partecipò alle spedizioni macedoni, non assumendo
tuttavia nessun ruolo di comando.[14][N 2] Nel 330 a.C. il sovrano di Persia,
Dario III, venne ucciso dal satrapo Besso e Alessandro assoggettò
definitivamente i territori dell'impero achemenide; nello stesso anno, però,
ci fu una congiura di alcuni comandanti macedoni contro Alessandro e Tolomeo,
che si era mostrato fedele, fu ricompensato con il ruolo di guardia del corpo
reale (σωματοφύλαξ, _somatophýlax_ ) al posto di Demetrio, giustiziato per
cospirazione.[15]

Nel frattempo Besso, il satrapo di Battria che aveva ucciso Dario III, si era
autoproclamato imperatore di Persia; Alessandro, quindi, non ebbe scelta se
non armarsi contro di lui, conducendo il suo esercito nella Sogdiana, dove
l'usurpatore si era ritirato.[16] Nell'estate del 329 a.C. Besso venne però
tradito dal suo luogotenente, Spitamene, e da un capo sogdiano, Dataferne, che
promisero di consegnarlo ad Alessandro in cambio della sua amicizia;
Alessandro dette quindi a Tolomeo il suo primo incarico da comandante,
ponendolo a capo di 4.000 fanti e 1.600 cavalieri e ordinandogli di andare a
prelevare Besso.[17] L'importanza e delicatezza di questo incarico mostra come
Alessandro già si fidasse di Tolomeo; nonostante la possibilità che il
voltafaccia di Spitamene e Dataferne fosse una trappola, Tolomeo riuscì a
riportare in catene Besso, che venne poi giustiziato.[18] Spitamene, però, si
rivoltò ai Macedoni e iniziò una guerriglia contro le armate di Alessandro;
nell'estate del 328 a.C. accadde che Alessandro, durante una festa, litigò con
il generale Clito il Nero e, nonostante Tolomeo avesse cercato di portare via
il militare, questi venne ucciso dal re.[19] Alessandro, quindi, per non dover
continuare ad aspettare, decise di attaccare i rivoltosi in Sogdiana;
attraversò il fiume Oxos e divise l'esercito in cinque parti, comandate
rispettivamente da Efestione, Tolomeo, Perdicca, Ceno e Alessandro stesso.[20]
Spitamene fu sconfitto da Ceno nella battaglia di Gabe e ucciso.[21]
Alessandro iniziò quindi a spingersi ancora più in oriente, nel Punjab, dove
divise in due la sua armata, che si sarebbe dovuta riunire una volta arrivati
all'Indo; Tolomeo seguì l'armata guidata da Alessandro e fu ferito insieme al
re durante uno scontro con gli Aspasi.[22] I Macedoni arrivarono quindi nella
città dove si rifugiava il re degli Aspasi e durante la battaglia fu lo stesso
Tolomeo a ucciderlo.[23]

Nella primavera del 324 a.C. Tolomeo sposò a Susa, per disposizione di
Alessandro, nel corso delle nozze collettive di Susa, Artacama, una delle
figlie del nobile persiano Artabazo II di Frigia.[24]

Alla morte di Alessandro Magno (323 a.C.), Tolomeo ottenne dal reggente
Perdicca la satrapia d'Egitto.

Con l'intenzione di rafforzare il proprio potere, Tolomeo I rubò il corpo di
Alessandro Magno, che era stato imbalsamato e doveva essere riportato in
Macedonia. Tolomeo mandò un contingente armato ad intercettare il corteo
funebre e riportò il corpo in Egitto. Sepolto inizialmente nella necropoli di
Saqqara[25], in seguito fu trasferito in un grandioso mausoleo, nella città da
lui fondata, Alessandria d'Egitto (dopo lo spostamento della capitale da
Menfi). Esso sorgeva in un grande complesso oggi andato distrutto e fondeva
elementi ellenistici ed egizi. Questo atto politico rafforzò la rivendicazione
di Tolomeo di succedere ad Alessandro come sovrano.

Il primo periodo del governo di Tolomeo fu dominato dalle guerre tra i vari
stati sorti dalla divisione dell'impero macedone. L'obiettivo primario di
Tolomeo fu di tenere salda la posizione dell'Egitto e secondariamente
d'incrementare i domini egiziani. Dopo aver eliminato Cleomene di Naucrati,
sovrintendente alle finanze, e impadronitosi del ricco tesoro da lui
custodito[26] in pochi anni assunse il controllo di Libia, Celesiria e Cipro.
Quando Antigono I Monoftalmo, re della Siria, tentò di riunire l'impero di
Alessandro, Tolomeo prese parte alla coalizione contro di lui. Nel 312 a.C.
alleato con Seleuco I, il sovrano di Babilonia, sconfisse Demetrio I
Poliorcete, figlio di Antigono I, nella battaglia di Gaza. Antigono era un
altro generale di Alessandro Magno e dopo la sua morte era divenuto satrapo di
Frigia, Licia e Panfilia.

Nel 311 a.C. fu conclusa una pace tra i contendenti, ma nel 309 a.C. la guerra
scoppiò di nuovo. Tolomeo occupò Corinto, Sicione e Megara, anche se perse
Cipro dopo la battaglia di Salamina nel 306 a.C. Antigono tentò poi di
invadere l'Egitto, ma non vi riuscì.

Nel 305 a.C. Demetrio I Poliorcete invase Rodi, fedele a Tolomeo, con
un'armata di 40.000 uomini. La città di Rodi era ben difesa e Demetrio costruì
delle enormi catapulte montate sulle navi, per distruggere le mura della
città. Dopo che una tempesta gli distrusse le navi, fu costretto a costruire
una torre d'assedio ancora più grande delle precedenti catapulte: i rodiesi
allagarono il terreno prospiciente le mura, impedendo alla torre d'assedio di
muoversi e rendendola inoffensiva. L'assedio terminò nel 304 a.C., quando il
generale Politemo arrivò con una flotta in difesa della città e Demetrio
dovette ripiegare abbandonando la maggior parte dell'equipaggiamento.
L'assedio di Rodi da parte di Demetrio I fu l'avvenimento che ispirò la
costruzione del famosissimo Colosso di Rodi che divenne una delle sette
meraviglie del mondo. Il Colosso di Rodi fu completato da Carete di Lindo dopo
12 anni e raffigurava, in bronzo, il dio Helios. Il materiale bronzeo della
statua proveniva dal bottino abbandonato in seguito al fallito assedio di
Demetrio e per costruirla fu usata come impalcatura la torre di assedio
abbandonata sul posto da Demetrio stesso.

Nonostante il fallimento di Tolomeo nell'impresa di conservare Cipro e parte
della Grecia, egli tuttavia riuscì a resistere all'invasione sia in Egitto
che, appunto, a Rodi e occupò la Palestina e la Cirenaica.

Nel 305 a.C., consolidato il suo potere, assunse il titolo di re d'Egitto,[27]
iniziando ufficialmente il suo regno dal nuovo anno egizio, cioè da
novembre.[28] Così facendo fondò una propria dinastia detta in suo onore
Tolemaica, che governò l'Egitto ellenistico dal 305 a.C. al 30 a.C., cioè fino
alla conquista romana e alla morte dell'ultima regina tolemaica, Cleopatra.
Gli Egiziani accettarono ben presto i Tolomei come successori dei faraoni
dell'Egitto indipendente. I Tolomei regnarono spesso insieme alle loro mogli e
alcune regine esercitarono l'autorità regale.

Nel 302 a.C. vi fu un'altra coalizione contro Antigono, alla quale partecipò
Tolomeo. Quando Antigono fu definitivamente sconfitto ed ucciso nella
battaglia di Ipso nel 301 a.C., Tolomeo ottenne la Celesiria.

Dopo varie ribellioni, Cirene fu definitivamente soggiogata verso il 300 a.C.
e posta sotto il controllo del figliastro Magas. In seguito Tolomeo non prese
parte ad altre guerre, anche se riconquistò Cipro nel 295 a.C.

Tolomeo strinse una alleanza politica con Lisimaco, che nel frattempo si era
proclamato re di Tracia. Tolomeo I diede sua figlia Arsinoe II, avuta dalla
moglie (317 a.C.)[29] Berenice, in sposa a Lisimaco attorno al 300 a.C. In
cambio, Lisimaco avrebbe dato qualche anno dopo la propria figlia Arsinoe I in
sposa al figlio di Tolomeo, Tolomeo II Filadelfo. In tal modo Lisimaco
diventava il potenziale nonno del futuro regnante d'Egitto, Tolomeo III.

Visto che non vi erano apparentemente motivi dinastici per avere un'altra
consorte, dato che dalla sua terza moglie Euridice, cugina della stessa
Berenice, aveva già avuto diversi figli e la nuova moglie era imparentata solo
lontanamente con lo stratega d'Europa, alcuni storici ipotizzano che quello
fra Tolomeo e Berenice fosse stato un autentico matrimonio d'amore.[29] La
discendenza avuta da Euridice includeva Lisandra e suo fratello Tolomeo
Cerauno. La corte di Tolomeo fu un covo di complotti e cospirazioni tra
Euridice e Berenice, che inizialmente era considerata unicamente l'amante
ufficiale del re.

Quando Tolomeo ripudiò il figlio primogenito avuto da Euridice, Tolomeo
Cerauno appunto, egli si rifugiò in Tracia da Lisimaco, dove si riunì a sua
sorella Lisandra che aveva sposato Agatocle, figlio di Lisimaco e di sua
moglie Nicea.

Regno di Tolomeo

Regno di Cassandro

Regno di Lisimaco

Regno di Seleuco

Epiro

Cartagine

Repubblica romana

Colonie greche

Tolomeo iniziò la costruzione, conclusa sotto il figlio Tolomeo II, del Faro
di Alessandria, considerato un'altra delle sette meraviglie del mondo antico
nonché una delle realizzazioni più avanzate ed efficaci della tecnologia
ellenistica. Costruito sull'isola di Pharos, di fronte al porto di Alessandria
d'Egitto, negli anni tra il 300 a.C. e il 280 a.C. e rimase funzionante fino
al XIV secolo, quando venne distrutto da due terremoti. Lo scopo
dell'imponente opera era aumentare la sicurezza del traffico marittimo in
entrata e in uscita, reso pericoloso dai numerosi banchi di sabbia nel tratto
di mare prospiciente il porto di Alessandria e dall'assenza di rilievi
orografici. Esso consentiva di segnalare la posizione del porto alle navi, di
giorno mediante degli speciali specchi parabolici di bronzo lucidato che
riflettevano la luce del sole fino al largo, mentre di notte venivano accesi
dei fuochi. Inoltre, la forma cilindrica del contenitore della sorgente di
luce induce a pensare che dal faro provenisse un fascio di luce girevole, più
utile per i naviganti di una sorgente fissa. Si stima che la torre fosse alta
134 metri, una delle più alte costruzioni esistenti per l'epoca, e il faro,
secondo la testimonianza di Giuseppe Flavio, poteva essere visto a 48 km di
distanza, cioè fino al limite consentito dalla sua altezza e dalla curvatura
della superficie terrestre. Per questo è da considerarsi il primo grattacielo
della storia.

Nel 290 a.C. circa, Tolomeo avviò inoltre i lavori di costruzione della
Biblioteca e del Museo cosicché Alessandria divenne il centro letterario,
matematico e scientifico dell'antico mondo occidentale e mediorientale,
arrogandosi il ruolo in precedenza goduto da Atene. La grande biblioteca di
Alessandria fu costituita spedendo inviati all'estero con il compito di
acquistare o copiare tutti i libri che avessero trovato. Ciascuna nave che
entrava in Alessandria, veniva setacciata alla ricerca di libri che venivano
momentaneamente requisiti per poi essere copiati e quindi restituiti. In tal
modo, la biblioteca si ampliò fino a contenere quasi mezzo milione di rotoli o
libri (quando non bastò più lo spazio, venne costruita una seconda struttura,
la Biblioteca del Serapeo).[30] Il Museo fu un luogo d'incontro tra dotti, ed
anche di insegnamento, rappresentò per secoli la massima istituzione culturale
del mondo ellenistico e tra le figure che hanno legato il loro nome al Museo
possiamo ricordare Euclide, ma anche Eratostene e il medico Erofilo, fondatore
della medicina sperimentale. Il termine è entrato nell'uso comune in molte
lingue moderne, a partire dal XVII secolo, per indicare un luogo ove sono
conservate collezioni di opere d'arte o reperti archeologici. A partire dal XX
secolo il termine è stato usato anche per indicare collezioni di oggetti di
varia provenienza.

Il regno di Tolomeo fu caratterizzato anche dall'introduzione del culto di
Serapide. Fece costruire Tolemaide nell'Egitto superiore e pose le basi per un
nuovo assetto amministrativo e burocratico del regno, favorendo l'insediamento
nello stato di coloni greci e macedoni.

Avendo dato sicurezza alla regione, Tolomeo nel 285 a.C. associò al regno e
designò come successore il figlio avuto dalla terza moglie Berenice, Tolomeo
Filadelfo.

Tolomeo I Sotere morì nel 282 a.C., all'età di 84 anni, lasciando al figlio un
regno stabile e ben governato.

Tolomeo scrisse una storia delle imprese di Alessandro Magno, che servì ad
Arriano come fonte primaria assieme a quella scritta da Aristobulo. In questa
cronaca, oltre che descrivere episodi di cui fu diretto testimone, Tolomeo
riporta anche avvenimenti accaduti ad Alessandro in sua assenza, probabilmente
attingendo ai diari reali ed alle cronache di corte. Un esempio di
quest'ultimo caso è il ferimento del grande re macedone avvenuto nell'assalto
alla città dei Malli in India che Arriano descrive, nel libro VI dell'
_Anabasi di Alessandro_ , rifacendosi a Tolomeo ma affermando
contemporaneamente come Tolomeo stesso in quel momento fosse assente e lontano
chiarendo quindi come il futuro Re d'Egitto avesse attinto ad altre fonti
oltre che alla propria esperienza personale per scrivere la sua cronaca.

Secondo la titolatura reale egizia, Tolomeo I ebbe diversi nomi:

Altri progetti

La linea tratteggiata indica il matrimonio

