**FEMEN** (in ucraino: _Фемен_ ) è un movimento femminista di protesta ucraino
fondato a Kiev nel 2008 da Oksana Šačko, Hanna Hucol e Inna Shevchenko[2]. Il
movimento è divenuto famoso, su scala internazionale, per la pratica di
manifestare mostrando i seni contro il turismo sessuale, il sessismo e altre
discriminazioni sociali.[3][4][5][6][7][8][9] Alcuni degli obiettivi del
movimento sono "incrementare le capacità intellettuali e morali delle giovani
donne in Ucraina", "ricostruire l'immagine dell'Ucraina, un paese dalle ricche
opportunità per le donne"[10] e modificare l'immagine dell'Ucraina all'estero
da meta di turismo sessuale a paese democratico.[11] Già dall'aprile del 2010
il movimento stava considerando l'idea di diventare un partito politico per
partecipare attivamente alle elezioni parlamentari.[3][12][13]

La colonna portante del movimento è costituita da studentesse universitarie
tra 18 e 20 anni.[11][14] A Kiev ci sono circa 300 manifestanti attive che
fanno capo al movimento.[12] Non mancano attivisti maschi interessati alla
causa e attivamente coinvolti.[3] Alle manifestazioni del gruppo partecipano
circa 20 volontarie in topless insieme agli oltre 300 membri completamente
vestiti. La maggior parte delle manifestazioni si è svolta a Kiev[4][8], ma
FEMEN ha anche manifestato in altre città quali Odessa[15], Dnipro[16],
Zaporižžja[17], Milano[18], Londra[19], Vienna[20], Istanbul[21], Parigi[22],
Roma[23] e Venezia[24].

L'obiettivo del movimento è "smuovere le donne in Ucraina, rendendole
socialmente attive; organizzare entro il 2017 una rivoluzione femminista".[12]

FEMEN ha giustificato i suoi metodi provocatori affermando "che è l'unico modo
per essere ascoltati in questo paese. Se avessimo manifestato con il solo
ausilio di cartelloni le nostre richieste non sarebbero state nemmeno
notate"[25]. Riguardo all'utilizzo del corpo femminile come mezzo per attirare
l'attenzione mediatica, la fondatrice dell'organizzazione, Anna Hutsol, ha
affermato: "Mi sono resa conto che il femminismo tradizionale qui in Ucraina
non avrebbe attecchito, né con le donne né con la stampa, né tanto meno con la
società. E allora perché non adattare il femminismo al modello ucraino?".[11]
L'organizzazione pianifica di diventare il più grande ed il più influente
movimento femminista in Europa.[10][12]

Alcuni membri hanno lamentato che, a causa del loro coinvolgimento in FEMEN,
si sono sentiti alienati dalle loro famiglie[12][26]. FEMEN riceve piccoli
aiuti finanziari completamente volontari da persone comuni[12][27][28] (tra
cui, ad esempio, Dj Hell[26]). Su richiesta delle autorità ucraine, Facebook
ha cancellato nel maggio 2011 la pagina delle attiviste di FEMEN.[29] In
risposta, alcuni sostenitori belgi del movimento hanno creato il gruppo "FIST:
Femen International Support Team".

Nell'aprile del 2011 l'organizzazione ha annunciato la realizzazione di punti
di riferimento oltre confine a Varsavia, Zurigo, Roma, Tel Aviv, Rio de
Janeiro[30][31] L'annuncio denunciava inoltre che FEMEN era stata soggetta ad
intimidazioni da parte dei Servizi segreti dell'Ucraina dopo l'elezione del
presidente Viktor Janukovyč nel 2010.[26]

Contro l'organizzazione sono stati avviati in Ucraina numerosi procedimenti
penali, con accuse quali vilipendio dei simboli dello Stato e vandalismo, con
conseguente multa[ _[[Aiuto:Chiarezza|]]_ ].[32]

La fondatrice del movimento FEMEN è Anna Hutsol[33]. Nata il 16 ottobre
1984[34] a Murmansk, in Russia, da una famiglia ucraina,[11], è un'economista
con un background nell'ambito del teatro e usa questa esperienza per far
guadagnare attenzione mediatica alla sua causa.[35]

Nell'estate del 2012 il pittore belga Jean Pierre Vancayseele ha dedicato due
dipinti al movimento che ritraevano due attiviste FEMEN.[36][37][38]

Durante un'intervista del quotidiano britannico The Guardian, Inna Shevchenko
ha affermato che il togliersi gli indumenti durante le proteste serve affinché
"le persone possano vedere che non abbiamo armi, eccetto i nostri corpi" e che
questo comportamento, "in un mondo che appartiene agli uomini", è l'unico per
"provocarli e catturare l'attenzione di tutti". Inoltre ha sottolineato
l'importanza dei centri FEMEN come quello aperto a Parigi[39][40][41] dove le
FEMEN possono formarsi con un allenamento "morale, ma anche fisico: devi
essere in buona forma perché magari alle proteste potresti avere necessità di
scappare via, o di attaccare la polizia, o di arrampicarsi su un
edificio";[42] infine ha aggiunto: "non nascondiamo i nostri corpi, né i
nostri volti, ci confrontiamo con i nemici faccia a faccia. Li guardiamo negli
occhi e dobbiamo essere ben preparate fisicamente per farlo".[42]

L'organizzazione è stata fondata da Anna Hutsol nel 2008, empatizzando con le
tristi storie di numerose donne ucraine che erano andate all'estero ingannate
da false promesse:[14]"Ho fondato FEMEN perché ho capito che nella nostra
società mancavano donne attiviste; l'Ucraina è maschilista e le donne hanno un
ruolo passivo."[43] Inizialmente FEMEN ha guadagnato l'attenzione dei media
per le manifestazioni in cui le donne indossavano solo biancheria intima:
tuttavia da quando, nell'agosto del 2009, Oksana Šačko protestò in topless a
Kiev[44][45], le attiviste FEMEN hanno sempre manifestato allo stesso modo e
il movimento ha messo in scena eventi con evidenti e provocatorii richiami
erotici.

La Hutsol è fermamente contraria alla legalizzazione delle prostituzione in
Ucraina[7] e tramite FEMEN ha proposto l'introduzione della responsabilità
penale per chi usufruisce dei servizi proposti dall'industria del sesso.[46].

Nel 2011, alla fine di aprile, c'è stata una manifestazione a Mosca di un
gruppo chiamato RU FEMEN[47], ma l'organizzazione ha immediatamente denunciato
il partito politico russo Russia Unita di aver creato questo falso
FEMEN[30][31][48][49]

Una delle maggiori attiviste FEMEN, Inna Shevchenko[50], essendo ricercata
dalla polizia ucraina[51] in seguito al taglio, insieme ad altre attiviste, di
una croce in legno in memoria alle vittime dello stalinismo in Ucraina[52][53]
in segno di solidarietà con le componenti del gruppo Pussy Riot[54] [55],
sotto processo in quei giorni e poi condannate a due anni di carcere[56], è
fuggita da Kiev per evitare di essere arrestata, per arrivare fino a Parigi
"dove può continuare a lavorare"[57][58]

Il 18 settembre 2012 è stato aperto un centro FEMEN nel diciottesimo
arrondissement di Parigi[39][40][41] e il giorno seguente l'associazione è
stata ufficialmente riconosciuta in Francia, diversamente da quanto accadeva
in Ucraina.[59][60][61] Lo scopo del centro è di formare «nuovi soldati
femministi» per una lotta «globale» contro le discriminazioni per poi potersi
espandere a New York, Montréal e San Paolo.[62]

Daryna Chyzh, giornalista televisiva ucraina del canale 1+1, è riuscita ad
infiltrarsi all'interno del movimento. Secondo il suo reportage, dopo aver
partecipato ad una sorta di " _provino_ " ed essersi fatta fotografare a seno
nudo, la giornalista si sarebbe trasferita a Parigi per seguire un _training_
su come mostrarsi dinanzi alle telecamere e come denudarsi in maniera
eclatante.[63] Daryna avrebbe poi partecipato ad una manifestazione anti-
islamica a seno scoperto in un distretto musulmano della città. La reporter ha
anche rivelato che le attiviste FEMEN, oltre ad aver spesato viaggio in aereo,
taxi, vitto e alloggio, nonché trucco e cosmesi, percepirebbero un compenso di
circa 1000 € al mese, mentre le dipendenti dei vari uffici coordinativi di
Kiev arriverebbero a percepire 2500 € mensili, il che è molto, in un paese in
cui lo stipendio medio d'un lavoratore arriva sì e no a 500 €.[63][64] Sempre
secondo quest'inchiesta, dietro il movimento si celerebbero importanti
personalità del jet set europeo.[65] Il movimento FEMEN nega ogni addebito e
ha già intentato causa contro la giornalista ed il network televisivo che ha
ospitato il suo reportage.

Altri progetti

