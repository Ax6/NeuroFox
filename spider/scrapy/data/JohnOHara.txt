**John O'Hara** (Liverpool, 1962) è un arrangiatore e tastierista inglese.

John O'Hara è un tastierista ed arrangiatore orchestrale britannico.
Attualmente fa parte della band solista del leader del gruppo progressive rock
inglese Jethro Tull, Ian Anderson.

Nato e cresciuto a Liverpool, è figlio di un musicista, fondatore del gruppo
Candlewick Green, e di una casalinga. La sua famiglia si spostò presto nel
nord del Galles, dove frequentò il Royal Northern College of Music, studiando
le percussioni ed il pianoforte. Musicalmente si unì, in seguito, al padre in
un'orchestra gallese, suonandovi per diversi anni.

Successivamente raggiunse la Rambert Dance Company, dove suonò le percussioni
per cinque anni; dopodiché, divenne un musicista freelance. O'Hara incontrò il
leader dei Jethro Tull Ian Anderson intorno al 2002; suonò le tastiere per il
tour di Anderson dal titolo _Rubbing Elbows_ dello stesso anno, ed in seguito
divenne l'arrangiatore orchestrale e tastierista per gli show orchestrali di
Anderson.

Dopo la partenza del precedente tastierista dei Tull Andrew Giddings, Ian
Anderson invitò John O'Hara nella band. O'Hara accettò e divenne il
tastierista della band (2007), diventando il più stretto collaboratore di Ian
Anderson sia nell'attività da solista che in quella con il gruppo.

O'Hara ha anche composto, su commissione, un totale di tre opere per ragazzi
per il Welsh National Opera. È anche un docente dell'Università di Bath e di
Bristol.

Nel 2012 ha partecipato alla realizzazione dell'album di Ian Anderson _Thick
as a Brick 2_ , sequel dello storico album dei Jethro Tull _Thick as a Brick_
(1972) e nel 2014 è nuovamente presente nel sesto disco solista di Anderson
_Homo Erraticus_.

