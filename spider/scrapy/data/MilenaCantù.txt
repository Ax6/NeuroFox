**Anna Milena Cantù** , nota come **Milena Cantù** (Milano, 6 aprile 1943), è
una cantante e compositrice italiana che è stata attiva essenzialmente negli
anni sessanta all'epoca della musica beat[1].

È ricordata per essere stata _la ragazza del Clan_ durante la sua
collaborazione, all'epoca dell'esordio nel mondo della musica leggera, con il
gruppo artistico costituito dal _supermolleggiato_ Adriano Celentano, col
quale è stata fidanzata nei primi anni sessanta.

Commessa in una profumeria, conosce Adriano Celentano nel 1958 ed esordisce
nel 1964 incidendo con il Clan Celentano _Eh!, già (lasciami entrare)_ ,
_cover_ del brano del 1963 _He is the boy_ lanciato da Little Eva; il testo
racconta di una donna che viene lasciata dal proprio uomo che non le perdona
un presunto tradimento.

Per lanciare Milena Cantù, artista costruita "a tavolino", il Clan Celentano
organizzò un particolare _battage_ pubblicitario e la partecipazione a diverse
trasmissioni televisive (fra cui _Adriano Clan_ ), circondando di mistero la
figura della nuova artista che viene ripresa in controluce dietro a un
vetro[2].

Nel brano affidato a i Ribelli _Chi sarà la ragazza del Clan?_ veniva
preannunciato il clima di mistero:

«E chi mai sarà la ragazza del Clan? / tutti i ragazzi si domandano. / Di lei
si sa la voce che ha / e a noi piace quando canta "Eh!, già..." / È gettonata
in tutti quanti i juke-box però nessuno ci sa dire chi è; / ma prima o poi si
saprà la verità: / per scoprirla 007 ci vorrà [...]»

Solo alla fine dell'anno venne resa nota la sua vera identità, e dopo altri
tre 45 giri pubblicati con lo pseudonimo (di cui uno in coppia con Don Backy),
incise il primo disco con il suo vero nome, _Bang bang/Che importa a me_. Sul
lato A vi era una delle tante cover del successo di Sonny & Cher (incisa anche
nello stesso periodo dall'Equipe 84, da I Corvi e da Dalida, tra gli altri),
sul retro presentava una delle prime canzoni scritte dal duo Mogol e Lucio
Battisti, _Che importa a me_ , che l'autore non inciderà.

La Cantù, che dal 1964 non era più fidanzata con Celentano con cui il rapporto
era incominciato nel 1958 (il cantante aveva conosciuto e poi sposato Claudia
Mori durante il fidanzamento[3]), dopo un altro 45 giri che presenta al
Cantagiro 1967, il brano di Don Backy _L'ombra_ , decide di cambiare casa
discografica.

Dopo la rottura con il _Clan_ (dovuto forse a motivi di gelosia professionale
con lo stesso Celentano; le cronache ricordano un litigio allo stadio Luigi
Ferraris di Genova durante una tappa del Cantagiro 1967 fra il _molleggiato_ e
il fratello della cantante, Eugenio[4]), passò nel 1968 a incidere dischi per
la Ri-Fi di Giovanni Battista Ansoldi, incominciando una collaborazione
professionale con Fausto Leali, che proprio quell'anno divenne suo marito e
dal quale avrà le figlie Deborah e Samantha (i due divorzieranno poi nel
1983).

Per la Ri-Fi pubblicò la canzone _Conoscevo un re_ , che nel testo racconta
proprio le sue vicissitudini con Celentano (il "re" a cui allude il titolo);
il disco però non riscosse successo.

Dopo qualche anno di allontanamento dalle scene, con lo pseudonimo di
_Mamared_[2] ha cominciato poi dal 1972 un'attività di autrice di canzoni per
album di altri cantanti: _L'uomo e il cane_ (per Leali al Festival di
Sanremo), _Amore dolce, amore amaro_ (album del 1975 di Leali), _Leapoli_
(1977, ancora per Leali), _L'ultima volta_ (per Mina) _Dan Dan_ (1983, per
Loredana Bertè, album _Lorinedita_ ). Sempre per Berté ha collaborato ai cori
del disco del 1977 _TIR_. Dopo un periodo di assenza dalle scene musicali, nel
1996 ha composto il brano _Estasi_ per Viola Valentino, mentre nel 2003 è
stata intervistata in televisione da Pippo Baudo all'interno della
trasmissione _Novecento_[2].

