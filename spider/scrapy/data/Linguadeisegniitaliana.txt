La **lingua dei segni Italiana**[1], in acronimo **LIS** , è una lingua
naturale veicolata attraverso il canale visivo-gestuale e utilizzata nel
territorio italiano da parte dei componenti della comunità sorda segnante, che
possono essere sordi o udenti, segnanti nativi o tardivi.

Ricerche linguistiche sulla lingua dei segni italiana si sono sviluppate da
pochi decenni nonostante la lingua stessa sia esistita per secoli. Tutto ha
inizio nel 1960, anno nel quale William C. Stokoe pubblica _Sign Language
Structure: An Outline of the Visual Communication System of the American
Deaf_[2].

Riconoscendo dapprima la natura linguistica della lingua dei segni, come pure
un elemento sequenziale nella sua organizzazione, Stokoe la suddivide poi in
unità minime: il suo contributo dà il via a una crescita esponenziale delle
ricerche su tale lingua in ogni paese del mondo.

In Italia, solo verso gli anni Ottanta del XX secolo sorgeranno le prime
ricerche linguistiche e scientifiche sulla lingua dei segni italiana.

Essa si differenzia dalla lingua italiana parlata in quanto puramente e
schiettamente visiva, con una propria struttura fonologica, morfologica e
sintattica; per giunta, è particolarmente usata dalla comunità italiana dei
sordi e dai figli di genitori sordi[3].

La lingua dei segni italiana si compone di otto parametri formazionali (PF),
equamente suddivisi in manuali e non manuali, e aventi ciascuno funzione
distintiva: infatti, al pari dei fonemi di un sistema linguistico, consentono
di identificare delle coppie minime.

La lingua dei segni italiana è una lingua autentica dal punto di vista
sociale, in quanto espressione naturale di una comunità: la comunità dei sordi
italiani.

Inoltre, la si può considerare una lingua vera con una struttura e sintassi
proprie; anche se differente dall'italiano, può avere incredibili similitudini
con altre lingue orali: ad es. i verbi non si coniugano in base al tempo, ma
devono concordare sia col soggetto (come in italiano) sia con l'oggetto
dell'azione (come avviene in basco).

Per di più, esistono forme pronominali numeriche per indicare 'noi due / voi
due' (come il duale del greco antico) e addirittura 'noi cinque / voi quattro
/ loro tre'.

La concordanza di verbi, aggettivi e nomi non è fondata sul genere (maschile e
femminile, come in italiano), bensì sulla posizione nello spazio in cui il
segno viene realizzato.

Esistono diverse forme per il plurale normale e il plurale distributivo,
distinzione sconosciuta alle lingue europee ma nota in lingue oceaniche.

Il tono della voce è sostituito dall'espressione del viso: c'è un'espressione
per le domande dirette («vieni?», «studi matematica?»), una per domande
complesse («quando vieni?», «cosa studi?», «perché piangi?»), una per gli
imperativi («vieni!», «studia!»), e altre per indicare le frasi relative («il
libro che ho comprato», «la ragazza con cui parlavi»).

Il segno di ogni lingua dei segni può essere scomposto in otto componenti
essenziali: movimento, orientamento, configurazione, luogo (ossia le quattro
componenti manuali del segno), e sguardo, espressione facciale,
labializzazione / gesto labiale e busto (ossia le quattro componenti non
manuali).

Si può quindi parlare di coppie minime facendo riferimento a due segni che
differiscono soltanto in una delle componenti essenziali.

Rispetto ai parametri formazionali non manuali, si ritiene che le componenti
orali, giacché solo a volte espresse da labializzazione simile al parlato, non
appartengano propriamente alla lingua dei segni se non per aspetti secondari
laddove il segno sia identificabile e pienamente intelligibile grazie alle
altre componenti.[ _senza fonte_ ]

Si tratta dunque di un apporto delle lingue orali la cui influenza sulle
lingue dei segni si manifesta a causa di un'educazione oppressiva che non
permise — e talvolta anche oggi non permette — l'uso naturale della lingua dei
segni ai sordi, con evidenti finalità di 'integrazione' (forzata e a senso
unico): molti sordi usano segnare il verbo in ultima posizione (ad es.
«bambino mamma lui-le-parla») quando comunicano in LIS; tuttavia nelle
traduzioni televisive il verbo viene spesso messo in seconda posizione (a
imitazione dell'italiano).

Un'alternativa alla LIS, utilizzata principalmente per scopi pratici, è la
pseudo-lingua detta **italiano segnato** , ovvero l'uso dei segni con
struttura grammaticale della lingua italiana;

Per giunta, alcune funzioni grammaticali (come la forma interrogativa) vengono
espletate dalle espressioni facciali. Tuttavia, con un solo segno incorporante
più elementi è possibile rappresentare intere frasi, o comunque loro parti
consistenti e significative; esistono perciò segni particolari come i
cosiddetti classificatori – i quali svolgono più funzioni.

È importante non far confusione fra termini solo in apparenza equivalenti
quali lingua dei segni e linguaggio dei segni: in realtà il termine
"linguaggio" — almeno secondo il De Mauro Paravia — indica in via generica «la
capacità innata degli esseri umani di comunicare tra di loro in una o più
lingue», a prescindere dal fatto che si usi la voce o il corpo per veicolare i
messaggi di tale lingua.

Il termine "lingua" designa quindi un sottoinsieme ben specifico dei vari
linguaggi.

A differenza della lingua italiana auditiva (o parlata), poggiante sull'ordine
soggetto-verbo-oggetto (SVO), la lingua dei segni italiana presenta
frequentemente l'ordine soggetto-oggetto-verbo (SOV), proprietà riscontrata
anche in alcune lingue parlate (ad es. in latino, in basco e in
giapponese)[5].

In Svizzera le lingue dei segni[6] sono riconosciute dai rispettivi Cantoni
elvetici, come pure dalla Costituzione della Svizzera[7] e dalle costituzioni
cantonali[8].

In Italia, si è in attesa di un disegno di legge[9], che nel 2011 ha destato
l'attenzione dell'opinione pubblica con la nascita di un movimento, il
**Movimento LIS Subito!**[10], criticato sia da alcune famiglie che da altre
associazioni contrarie al progetto di legge per il riconoscimento legislativo
della lingua dei segni italiana[11][12]. Nell'ottobre del 2017 è stato
approvato al Senato il Ddl n. 302 “Legge quadro sui diritti di cittadinanza
delle persone sorde, con disabilità uditiva in genere e sordocieche". Il
Decreto è in attesa di approvazione alla Camera.

Da ultimo, in San Marino è presente una esigua minoranza della popolazione
sorda, la quale chiede allo Stato il riconoscimento della lingua dei segni
italiana[13].

In Italia ci sono varie associazioni e cooperative in cui è possibile
apprendere la lingua dei segni italiana; fra l'altro, esistono dei corsi di
introduzione e approfondimento riguardo alla cultura sorda, grazie ai quali è
possibile raggiungere il livello di interprete o di assistente alla
comunicazione (una figura che fa da ponte fra i bambini/ragazzi e l'ambiente
scolastico).[14]

Un'interprete traduce Moni Ovadia in LIS

Segnare in lingua dei segni italiana

