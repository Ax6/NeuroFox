La **Cecoslovacchia** (/ʧɛkozloˈvakkja/ o /ʧɛkozlovakˈkia/;[1] in ceco e in
slovacco: _Československo_ , _Česko-Slovensko_ ) fu uno Stato europeo
indipendente esistito dal 1918 al 1992. A seguito di una decisione
parlamentare del 1992 fu decisa la scissione del paese in due entità statali
separate che, dal 1º gennaio 1993, presero il nome di Repubblica Ceca e
Slovacchia.

Lo Stato della Cecoslovacchia nacque nell'ottobre del 1918, dalla dissoluzione
dell'impero austro-ungarico alla fine della prima guerra mondiale. Consisteva
negli attuali territori della Repubblica Ceca, della Slovacchia, e della
regione della Rutenia subcarpatica oggi in Ucraina. Il territorio del nuovo
stato comprendeva alcune delle regioni più industrializzate del precedente
Impero austro-ungarico, e dell'intera Europa, con un tasso di occupati
nell'industria che raggiungeva il 40%. Fino alla seconda guerra mondiale fu
una repubblica democratica, ma fu caratterizzata da contrasti etnici.

Le difficoltà erano dovute al fatto che il secondo e il terzo dei maggiori
gruppi etnici del paese (rispettivamente tedeschi e slovacchi) non erano
soddisfatti del dominio economico e politico dei cechi. Molti appartenenti
alle comunità tedesca e ungherese non accettarono mai realmente la creazione
del nuovo stato. Tedeschi, Ungheresi e Polacchi e anche alcuni Slovacchi
avevano la percezione di essere svantaggiati, poiché nel paese era stato
introdotto un governo centralizzato e in linea generale non fu permessa alcuna
autonomia politica ai gruppi etnici minoritari. Questa politica, unita alla
crescente propaganda del regime nazista della Germania svolta nella regione
industriale di prevalente lingua tedesca dei Sudeti, portò un sempre maggiore
disagio nella popolazione non ceca.

Poco prima della seconda guerra mondiale la Cecoslovacchia divenne un
obiettivo di Hitler. Dopo gli accordi di Monaco del 1938, le truppe tedesche
occuparono le regioni di confine della Boemia e della Moravia "etnicamente"
tedesche (i Sudeti), mentre l'Ungheria acquisì i territori della Slovacchia
meridionale, ed il rimanente territorio slovacco e la Rutenia ricevettero uno
statuto autonomo entro lo stato cecoslovacco. Nel marzo del 1939 la
Cecoslovacchia cessò di esistere, quando Hitler occupò il resto della Boemia,
mentre la Slovacchia, anche sotto pressione tedesca, proclamò la propria
indipendenza. Durante la seconda guerra mondiale i territori boemi formarono
il Protettorato di Boemia e Moravia, governato direttamente dalla Germania. Il
neonato stato della Slovacchia divenne un alleato della prima. Le truppe
slovacche combatterono sul fronte russo fino all'estate del 1944, quando le
stesse forze armate si ribellarono al proprio governo: la ribellione fu
stroncata dall'esercito tedesco dopo diversi mesi di combattimenti.

Dopo la fine della seconda guerra mondiale lo Stato della Cecoslovacchia fu
ristabilito quale era in precedenza. Il gruppo etnico tedesco fu espulso dal
paese, mentre la Rutenia fu ceduta all'Unione Sovietica. In seguito il Partito
Comunista di Cecoslovacchia ebbe ruoli chiave nel governo (1946) in seguito
alla vittoria nelle elezioni parlamentari in cui risultò essere primo partito
e in breve (1948) instaurò la dittatura. La Cecoslovacchia entrò dunque
nell'orbita di influenza dell'Unione Sovietica. Con l'eccezione di un breve
periodo, il paese fu caratterizzato da una certa arretratezza economica in
rapporto ai paesi dell'Europa occidentale, sebbene la sua economia si
mantenesse tra le più avanzate di quelle dei suoi vicini dell'Europa
orientale. In campo religioso veniva ufficialmente promosso e insegnato
l'ateismo.

Nel periodo fra il 1967 e il 1968 la Cecoslovacchia fu teatro di una stagione
riformista (cui convenzionalmente si dà spesso inizio il 5 gennaio 1968, con
la salita al potere di Alexander Dubček) che prese il nome di Primavera di
Praga. A questa stagione pose termine, nella notte fra il 20 e il 21 agosto
1968, l'invasione del Paese da parte delle truppe del Patto di Varsavia (con
l'eccezione di quelle della Romania che non partecipò all'attacco). Ebbe fine
in questo modo il tentativo di realizzare quello che venne definito un
"socialismo dal volto umano"[2].

Nel 1969 la Cecoslovacchia divenne uno stato federale, che riuniva la
Repubblica Socialista Ceca e la Repubblica Socialista Slovacca. Sotto questa
forma di governo le disparità sociali ed economiche tra i gruppi etnici ceco e
slovacco furono in larga parte eliminate.

Nel 1989 lo stato tornò alla democrazia, per mezzo della cosiddetta
Rivoluzione di velluto. Nel 1992, dopo un lungo periodo di discussioni, il
parlamento federale decise di suddividere il paese tra la Repubblica Ceca e la
Slovacchia e la Cecoslovacchia cessò così di esistere il 1º gennaio 1993
quindi avvenne la dissoluzione della Cecoslovacchia.

Dopo la seconda guerra mondiale, il sistema economico fu basato sulla
pianificazione centrale, diretta dai vertici del Partito Comunista come
accadeva in Unione Sovietica. Vi era una grande industria metallurgica, ma era
fortemente dipendente dalle importazioni di ferro dall'estero.

Dominavano il settore le industrie estrattive e manifatturiere. Le principali
branche includevano la costruzione di macchinari, la chimica, la produzione
alimentare, la metallurgia e il settore tessile. L'industria sprecava grandi
quantità di energia, materiali e lavoro e non era in grado di aggiornare la
tecnologia rapidamente, seguendo il passo con i tempi; nonostante questo, la
Cecoslovacchia era fonte di prodotti di alta qualità per gli altri Paesi del
blocco orientale.

Il settore primario era di dimensioni inferiori al secondario, ma riusciva a
provvedere al fabbisogno alimentare nazionale. L'agricoltura dipendeva
fortemente dalle importazioni di grano, soprattutto negli anni di condizioni
atmosferiche avverse. La produzione di carne era limitata dalla mancanza di
cibarie, ma la Cecoslovacchia vantava il più alto consumo di carne pro capite
nei paesi satelliti dell'Unione Sovietica.

Le esportazioni nel 1985 furono stimate a 17,8 miliardi di dollari, dei quali
il 55% era composto da macchinari, il 14% da carburanti e materiali e il 16%
di merce lavorata. Sempre nel 1985 le importazioni toccarono i 17,9 miliardi
di dollari, dei quali il 41% in carburanti e materiali, il 33% in macchinari,
il 12% in prodotti agricoli e forestali. Nel 1986 circa l'80% dei commerci
esteri avveniva con paesi comunisti.

Il tasso ufficiale commerciale di cambio della corona cecoslovacca era, nel
1987, di 5,4 corone per 1 $; il tasso turistico invece era pari a 10,5 corone
per 1$. Sul mercato nero il tasso di cambio era ancora superiore: 30 corone
per 1 dollaro; questo divenne poi il cambio ufficiale quando la valuta divenne
convertibile all'inizio degli anni novanta.

Solamente nel IX secolo, con la diffusione del cristianesimo, la
Cecoslovacchia entrò nell'orbita occidentale, manifestatasi con i primi
edifici sacri, quali l'antica Rotonda di San Venceslao nel Castello di Praga,
che vedrà i suoi inizi proprio in quel secolo, per divenire, nel corso del
tempo, una città nella città. Intorno al 1170 vengono gettate le basi del
Palazzo e del grande ponte in pietra sulla Moldava, uno dei primi in Europa,
dopo la caduta dell'Impero romano. Sempre nello stesso periodo si impose la
pittura con la miniatura dei codici.[3]

Nel XIII secolo i grandi ordini religiosi introdussero gli elementi del
Gotico, come evidenziato nella chiesa cistercense di Praga. Il Trecento
rappresentò uno dei periodi più floridi dell'arte cecoslovacca, grazie agli
impulsi forniti dall'imperatore Carlo IV che fece realizzare il nuovo
quartiere di _Città Nuova_ , la cattedrale di San Vito, il castello di
Carlstejn e varie abbazie, ma soprattutto nella pittura il territorio
cecoslovacco divenne uno dei centri più floridi d'Europa, assieme all'Italia
settentrionale e alla Borgogna.

La scultura boema e morava durante il gotico espressero le loro manifestazioni
più riuscite nei ritratti contenuti nella cattedrale di San Vito, nella lunga
serie di _Belle Madonne_ , e nell'altare maggiore di Levoča. Verso la metà del
Trecento si inaugura il tipo di chiesa a due navate divise da pilastri.

Con l'inizio del regno degli Asburgo nel 1526 a Praga arrivarono molti artisti
italiani che diffusero i dettami del Rinascimento. Qualche decennio dopo, alla
corte di Rodolfo II, si attivarono pittori, scultori, orafi manieristi, tra i
quali Adriaen de Vries, e nel Seicento inoltrato anche il Barocco venne
importato dall'Italia, ma proprio in terra cecoslovacca assunse caratteri e
soluzioni originali, in grado di produrre mirabili opere come il ponte Carlo
IV praghese.

Le manifestazioni neoclassiche dell'Ottocento si caratterizzarono per elementi
locali e il rinnovamento razionalista venne sospinto da Jan Kotěra.

Come per la letteratura anche il teatro va distinto per la produzione ceca e
slovacca, anche se quest'ultima solo verso la fine dell'Ottocento assunse
caratteri propri. I momenti salienti del teatro slovacco furono la nascita del
Teatro Nazionale della Slovacchia e l'impulso ricevuto dopo la seconda guerra
mondiale a inserirsi in un filone di ampio respiro europeo.[3]

Le origini del teatro ceco invece sono più antiche e risalgono ai riti pagani
e dal XII secolo fiorirono i drammi a carattere sacro, scritti in latino con
l'inserimento sempre crescente di termini in ceco. Nel periodo umanistico il
teatro raggiunse livelli di splendore sia con le farse carnevalesche sia con
le recite organizzate dai Gesuiti. Nel Seicento il teatro ufficiale si
germanizzò e a questo fenomeno si ribellò la drammaturgia popolare, che
attinse sia ai drammi rurali ma anche alla situazione politica contemporanea.

Nell'Ottocento sorsero varie filodrammatiche e si assistette alla fioritura
dei drammi cavallereschi e di fiabe e dopo il fallimento del 1848 il teatro si
suddivise nel teatro borghese e in quello popolare.

Dalla fine dell'Ottocento agli anni venti del Novecento il teatro cecoslovacco
risentì di varie influenze, dal realismo critico al neoromanticismo e dopo i
cambiamenti politici avvenuti dopo la fine della prima guerra mondiale, il
teatro cecoslovacco si scisse nel movimento convenzionale e in quello
anticonformista. Dopo la seconda guerra mondiale il teatro cecoslovacco
assunse caratteri tipici della letteratura sociale e incentrata sui tipi
psicologici.

Il cinema cecoslovacco ha un'antica tradizione che risale sin ai primordi
dell'attività artistica e soprattutto nelle opere di Karel Zeman abbiamo
assistito alla fusione di elementi innovativi di ricerca tecnica e di
contenuti.[3]

Durante il Novecento la particolare posizione geografica della Cecoslovacchia
ha consentito un accentramento di tendenze cinematografiche mitteleuropee che,
soprattutto dopo la seconda guerra mondiale, ha imposto la produzione
cecoslovacca a livello internazionale, grazie anche allo straordinario livello
raggiunto nel campo dell'animazione, sviluppatasi particolarmente grazie
all'ingegno di Jiří Trnka e di Eduard Hoflan.

Stemma fino al 1938.

Stemma dal 1961 al 1989.

Stemma dal 1989 al 1992.

Altri progetti

