_**Nel fantastico mondo di Oz**_ ( _Return to Oz_ ) è un film del 1985,
nominato all'Oscar per i migliori effetti speciali, seguito non ufficiale del
celeberrimo film _Il mago di Oz_ (prodotto dalla MGM nel 1939). Fu prodotto
dalla Walt Disney Pictures senza la collaborazione della MGM, o della Warner
Bros. (lo studio che al momento detiene i diritti sul film del '39). Comunque,
non fu necessario chiedere nessun permesso, in quanto nel 1985 tutti i libri
su cui il film è basato erano ormai dominio pubblico. Una forte somma fu
pagata, tuttavia, per usare le scarpette rosse, il cui design è ancora
proprietà della Time Warner. Il film fu diretto da Walter Murch.

Il film non incassò molto al botteghino e ricevette recensioni molto diverse
da tutta la critica ma è comunque divenuto un "cult" per molti adulti e
bambini ed ha guadagnato molto con la vendita e il noleggio delle VHS e dei
DVD.

La sceneggiatura del film si basa sul secondo e sul terzo romanzo di L. Frank
Baum, _Il meraviglioso Paese di Oz_ e _Ozma Regina di Oz_ , entrambi seguiti
de _Il Meraviglioso Mago di Oz_.

Sono passati diversi mesi dagli avvenimenti de _Il Mago di Oz_ , e Dorothy
Gale è malinconica per il fatto che continua a non fare altro che sognare la
sua magica avventura, e che lo Zio Henry e la Zia Emma non le credono.
Preoccupati dal pensiero che la nipote abbia problemi mentali, gli zii
decidono di portarla dal Dottor Worley, specializzato in cure con l'uso
dell'elettroterapia. Prima di essere portata via, Dorothy scopre, grazie alla
sua gallina Billina, una misteriosa chiave, che crede sia stata spedita dai
suoi amici di Oz attraverso una stella cadente.

Prima che il Dottor Worley esegua la cura su Dorothy, i suoi macchinari si
guastano per colpa del black out causato dal violento temporale. Mentre Worley
e la sua assistente, l'acida infermiera Wilson, controllano il generatore,
Dorothy viene liberata e portata via da una misteriosa ragazza dai capelli
biondi, inseguite però dalla Wilson. Le due, perdendosi nella confusione del
temporale, cadono in un fiume e mentre la ragazza misteriosa scompare
sott'acqua, Dorothy si salva entrando in una cassetta di legno.

Naviga tutta la notte e quando si sveglia, si ritrova con Billina nel Deserto
della Morte, che circonda Oz. Billina ora sa parlare e Dorothy si ricorda come
uscire dal deserto, senza perdere la vita, in quanto ogni cosa vivente che
tocchi il deserto viene trasformata in sabbia. Esce dal deserto saltando su
dei sassi e arriva in un prato, dove coglie dei frutti da un albero delle
merende. Dopo mangiato, Dorothy e Billina si inoltrano nel bosco e trovano la
vecchia casa, portata via dal ciclone. In seguito, Dorothy scopre con orrore
il Sentiero dei Mattoni Gialli in rovina e percorrendolo di corsa con Billina,
ritrova la Città di Smeraldo, grigia, deserta, in gran parte distrutta e con
gli abitanti pietrificati, inclusi l'Uomo di latta e il Leone codardo.

Dorothy e Billina vengono attaccate dai Ruotanti, terrificanti uomini
sghignazzanti con ruote al posto delle mani e dei piedi, ma si salvano
rinchiudendosi in una stanza segreta aperta con la misteriosa chiave trovata
in Kansans. Nella stanza scoprono Tik-Tok, un basso androide ricaricabile con
manovelle meccaniche, nonché unico membro dell'esercito della Città di
Smeraldo. Questo, dopo essere stato ricaricato, giura solenne servizio a
Dorothy, spiegando che lo Spaventapasseri lo aveva messo nella stanza
nell'attesa che lei arrivasse. Tik-Tok protegge Dorothy e Billina dai Ruotanti
e cattura il loro capo. Questo spiega che Oz è stato conquistato dal Re degli
Gnomi (mostruose creature di roccia, che hanno come unico punto debole le uova
di gallina), che ha rapito lo Spaventapasseri e distrutto la Città di Smeraldo
insieme alla principessa Mombi, la sua servitrice.

Il trio si reca così nel palazzo dell'ambigua principessa Mombi, che ricorda
molto l'infermiera Wilson, capace di scambiare la sua testa con una della sua
grottesca collezione. Dorothy e Billina vengono imprigionate da Mombi, mentre
Tik-Tok, all'ultimo istante, si scarica. Nella sala dov'è rinchiusa, Dorothy e
Billina fanno conoscenza con _Jack testa di Zucca_ , un grosso fantoccio fatto
di rami, stracci e con una zucca di Halloween come testa. Questo racconta di
essere stato costruito da una bambina molto simile a Dorothy, e di essere vivo
grazie alla "Polvere della vita", che si può trovare nella teca dove è
custodita la testa originale di Mombi. Usciti grazie a Jack, Dorothy ricarica
Tik-Tok e, rubando della Polvere della vita, anima un mobile alato costruito
da Jack e Tik-Tok, con il busto parlante di un _Gump_ (animale verde simile a
un alce), con il quale il gruppo vola via da Mombi e dai Ruotanti, dirigendosi
verso la montagna del Re degli Gnomi.

Arrivati con un atterraggio di fortuna, il gruppo entra nella dimora del Re
degli Gnomi (dopo aver nascosto Billina nella testa di Jack per non essere
scoperta dal Re degli Gnomi), che dimostra di avere le Scarpette di Rubino,
perse da Dorothy nel suo ritorno a casa dall'avventura precedente, con le
quali ha conquistato Oz e si è ripreso (considerandoli di sua proprietà) gli
smeraldi della Città di Smeraldo. Promette a Dorothy di liberare lo
Spaventapasseri (trasformato in un soprammobile) se prima supereranno una
prova: a turno, con tre possibilità, dovranno entrare in un'enorme sala piena
di soprammobili, e tentare di trovare e ritrasformare lo Spaventapasseri
toccando un soprammobile e gridando "Oz!". In caso di fallimento, il perdente
si sarebbe trasformato a sua volta in un soprammobile.

Uno alla volta, gli amici di Dorothy falliscono, rimanendo nella sala, mentre
il Re diventa via via sempre più umano (e simile al Dottor Worley). Al turno
di Dorothy, il Re degli Gnomi le offre di riportarla a casa, ma lei rifiuta.
Dorothy scopre casualmente che i soprammobili di colore verde sono quelli nei
quali sono tramutati i suoi amici, e così riesce a far ritornare normali lo
Spaventapasseri, Jack e gli altri. Furioso per essere stato battuto, il Re
degli Gnomi imprigiona Mombi in una cella magica per i suoi fallimenti e
diventa gigantesco, con l'intenzione di attaccare il gruppo. Il Re degli Gnomi
prende Jack per mangiarselo in un sol boccone, ma Billina, nascosta nella
testa di Jack per tutto il tempo, si spaventa deponendo un uovo che cade
dritto nella bocca del Re, il quale muore (assieme ai suoi sudditi)
collassando perché vulnerabile alle uova di gallina. Dorothy si riprende le
Scarpette di Rubino dai resti del Re degli Gnomi ed esprime il desiderio che
tutto torni normale nella Città di Smeraldo e in tutto il regno di Oz.

Durante la celebrazione per le gesta di Dorothy e dei suoi nuovi amici,
Dorothy scorge nello specchio la misteriosa ragazza bionda che l'aveva aiutata
a fuggire dalla clinica del Dottor Worley, che si rivela essere _Ozma_ , la
vera regnante di Oz. La ragazza era stata imprigionata nello specchio dalla
strega Mombi. Dopo essere salita nel suo trono e con le Scarpe di Rubino ai
piedi, Ozma promette a Dorothy che può tornare a Oz ogni volta che vorrà e la
rispedisce nel Kansas dopo un saluto accorato con tutti quanti.

Tornata in Kansas, Dorothy viene raggiunta dalla Zia Emma, la quale la informa
che la clinica di Worley è stata colpita da un fulmine durante il temporale,
il dottore è morto nel seguente incendio, mentre la Wilson-Mombi è stata
arrestata. Tornata felice nella sua fattoria, Dorothy trova nello specchio
della sua camera Ozma e Billina. Avendo visto l'infermiera Wilson-Mombi e
l'apparizione di Ozma e Billina, Dorothy comprende che le sue fantastiche
avventure a Oz non sono ancora finite...

I produttori inizialmente rimasero insoddisfatti della lentezza della
lavorazione. Murch fu licenziato. George Lucas, suo amico e collega, dovette
intervenire personalmente garantendo allo studio che avrebbe svolto il ruolo
di produttore esecutivo o addirittura di regista in caso di problemi. Murch
ebbe quindi la possibilità di tornare alla regia e concludere le riprese. Alla
fine dei titoli di coda appare uno speciale ringraziamento a George Lucas.

In Italia è stato pubblicato in VHS e distribuito da Walt Disney Home Video
nel 1986. Il DVD invece è uscito nel 2013 per la collana Disney Family
Classics. Il DVD è privo di contenuti speciali e contiene solamente un menù
diretto alle scene del film, senza nemmeno la scelta di lingua e sottotitoli.

La colonna sonora del film è stata affidata al compositore e scrittore
musicale David Shire, noto anche per le numerose colonne sonore Tv, musical
teatrali e per molti film tra i quali La Febbre del Sabato Sera. Tutta la
sequenza musicale dal "Tema di Dorothy" alla famosissima "Rag March" della
scena finale sono accompagnate dalla London Symphony Orchestra. Nonostante sia
privo di canzoni, la composizione musicale del film è stata definita
un'avventura musicale, che ti trascina passo passo dalle lontane e desolate
terre del Kansas alla cupa Città di Smeraldo fino all'oscura terra degli
gnomi.

La registrazione della colonna sonora iniziò nel 1984, anno in cui venne
scelto il cast. Shire modificò in corso d'opera alcuni brani perché ritenne
opportuno attribuire una caratteristica ben delineata a tutti i personaggi e
alle scene del film in cui la musica fa da padrona. L'album fu pubblicato per
la prima volta in versione Vinile nel 1985 rilasciato dalla Sonic Atmosfere su
supporto Vinile. Fu presentato un mix dal vivo a due tracce di sessione oltre
ai mix di Eric Tomlinson.Shire scelse dunque 12 brani, gli stessi che nel 1989
con l'arrivo dei Compact Disc furono ristampati sempre dalla stessa casa
discografica.

Per molti anni rimase fuori produzione, ma con l'avvento del 30º anniversario
del film, Walt Disney Pictures, oltre a pubblicare la versione originale del
film in Bluray, inedita in Italia, in collaborazione con la casa discografica
Intrada decidono di entrare negli archivi più nascosti di quel tempo per
ridare luce al capolavoro musicale di David Shire. Esce quindi un set di 2 CD.

Shire ha espresso gioia per aver affrontato l'avventura con Intrada e per aver
individuato elementi di sessione completa alloggiati nei caveau di Walt
Disney, oltre al ripristino di tutte le tracce, permettendo all'intera
partitura di brillare.

La musica precedentemente inedita è abbondante, tra cui la potente sequenza di
"Mombi Awake" (la famosa scena in cui Mombi si sveglia e Dorothy scappa),
l'emozionante "Wheelers Pursue” e tutto il culminante confronto di 11 minuti
con il Re degli Gnomi, e molto altro ancora.

Gli ascoltatori possono godere dell'intero capolavoro in sequenza cronologica
con tutto il registrato di Shire oltre ad assaporare l'album del 1985 presente
sul CD2. Walter Murch affronta la complessa e cupa storia di Dorothy che
ritorna alla magica terra di Oz solo per trovare tutto in rovina e i suoi cari
amici scomparsi, shire realizza una magnifica colonna sonora piena di tenera
tristezza, nostalgia malinconica - poi riempire la tela musicale con
un'incredibile fantasia piene di temi per numerosi nuovi personaggi, passaggi
drammatici, climax svettanti, musica potente, è la sua firma.Note dettagliate
di Tim Greiving offrono particolari alla sontuosa produzione, bella grafica
con conver intercambiabile realizzata da Joe Sikoryak che mostra i due lati
del leggendario artista e illustratore Drew Struzan. David Shire produce e
supervisiona tutto il progetto Intrada. Herbert Spencer orchestra, David
Shire, Harry Rabinowitz conducono la London Symphony Orchestra. Intrada
Special Collection rilascia questa splendida colonna sonora a tiratura
limitata e per collezionisti.

Spesso ci si riferisce a _Nel fantastico mondo di Oz_ come a un seguito del
film del 1939 _Il Mago di Oz_ , ma questo è vero solo in parte. Sono stati
volontariamente conservati alcuni collegamenti con il film del '39. Le
scarpette d'argento della storia di Baum rimangono scarpette di rubino in
questo film, come erano state nel film della MGM. Inoltre, il concetto di
Dorothy che immagina un Oz basato su persone che conosce nel mondo reale -
concetto assente nella storia originale, ma caratteristico del film della MGM
- è mantenuto quasi intatto in _Nel fantastico mondo di Oz_.

Oltre ad essere più realistico, decisamente più tetro e non un musical, il
film è nel complesso più fedele dell'originale alla descrizione di Oz
rintracciabile nei libri di Baum. Alcuni elementi dei romanzi sono
ristabiliti. In più, Fairuza Balk aveva nove anni durante le riprese di _Nel
fantastico mondo di Oz_ , che è molto più vicina all'età di Dorothy nei libri
di quella di Judy Garland, che ne aveva sedici quando recitò per _Il Mago di
Oz_. Il film è anche disseminato di situazioni inquietanti e scene di
violenza. Nonostante quest'ultima caratteristica sia criticata da chi non
conosce i libri, è assai fedele alla visione di Baum: era comune per i romanzi
contenere tali scene.

La scrittrice Joan D. Vinge ha tratto un romanzo dalla sceneggiatura del film.
Nonostante alcune piccole differenze (tra cui l'aggiunta dei pensieri di
alcuni personaggi ed ulteriori dialoghi e scene non presenti nel film), il
testo rimane molto fedele alla sceneggiatura del film.

