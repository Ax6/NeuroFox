**Penne** ( _Pònne_ in dialetto locale) è un comune italiano di 12 048
abitanti[1] della provincia di Pescara in Abruzzo. Dal 2012 la città di Penne
è stata ammessa nel club dei Borghi più belli d'Italia[2].

Di origini pre-romane, sorge in una zona la cui frequentazione da parte
dell'uomo risale almeno al Neolitico medio; fu antica capitale della
popolazione italica dei Vestini, e nota ai romani come _Pinna Vestinorum_.[3]

Il comune è situato a uguale distanza tra il mare Adriatico e il Gran Sasso
d'Italia, presentandosi come porta di accesso al Parco Nazionale del Gran
Sasso e Monti della Laga attraverso la Riserva naturale controllata Lago di
Penne. La cittadina è inoltre il centro principale della comunità montana
Vestina di cui ha ospitato la sede per molti anni. L'utilizzo del mattone,
presente in tutti gli edifici e nei resti di alcune pavimentazioni, ha
conferito a Penne il titolo di “ _città del mattone_ ”[4]. Nel 2006, le è
stata conferita la medaglia d'argento al merito civile per le sofferenze, le
distruzioni e le vittime provocate dall'ultimo conflitto mondiale[5].

Cittadina dell'Abruzzo adriatico, Penne sorge in posizione collinare fra le
valli dei fiumi Tavo e Fino. Il suo territorio si estende su una superficie di
91,20 km, che lo rendono il tredicesimo comune abruzzese per estensione
territoriale[6]. Essa dista da Pescara 31 km, da Chieti 35 km, da Teramo 67 km
e da L'Aquila 82 km. Per quanto riguarda i comuni limitrofi dista da Loreto
Aprutino 7 km, Collecorvino 9 km, Picciano 12 km, Montesilvano 23 km, Cappelle
sul Tavo 17 km, Elice 16 km, Farindola 14 km, Montebello di Bertona 12 km,
Pianella 18 km, Cepagatti 24 km, Città Sant'Angelo 25 km, Atri 30 km.

Il clima di Penne beneficia degli influssi di origine marina (distanza dal
mare Adriatico di circa 20 km), ma al contempo risente dell'influenza del Gran
Sasso d'Italia. In base alla media trentennale di riferimento 1961-1990, la
temperatura media del mese più freddo, gennaio, si attesta a +5,6 °C con le
minime di 2-3 °C e le massime di 9-11 °C; quella del mese più caldo, agosto, è
di +24,7 °C ove la minima si aggira sui 19 °C, mentre la massima sui 30 °C[7].
Le temperature medie non sono quindi né eccessivamente elevate, né troppo
rigide, e le escursioni termiche annue sono comunque modeste (inferiori ai 21
°C) come solo in alcune località abruzzesi della costa. Tuttavia in inverno la
neve può cadere abbondante e le gelate possono essere frequenti soprattutto
durante le irruzioni di aria fredda dai Balcani o dal Nord Europa.

Durante le ondate di freddo più intense le minime estreme possono arrivare
fino ai -10 °C. I minimi pluviometrici si osservano durante i mesi di luglio
(53 mm) e agosto mentre i massimi si concentrano durante i mesi di ottobre,
novembre (90 mm circa) e dicembre. L'altitudine di 438 m s.l.m. determina
precipitazioni più abbondanti (845 mm[8]) di quelle rilevate in altre aree
dell'Abruzzo adriatico-collinare (sui 600–700 mm annui). Sono quindi evidenti
le influenze mediterranee sul clima di Penne, che mitigano i rigori invernali
e la calura estiva. Tuttavia dal punto di vista pluviometrico Penne si colloca
nella linea di confine tra un clima di tipo clima subtropicale umido e di tipo
mediterraneo. Durante i mesi estivi le precipitazioni sono comunque rare e
prevalentemente a carattere temporalesco.

Penne sorge in una zona la cui frequentazione da parte dell'uomo risale almeno
al Neolitico Medio come documentato da diverse scoperte archeologiche[3].
Antica capitale della popolazione italica dei Vestini, deve il suo toponimo al
termine "pinna", inteso in senso di sommità, altura. La struttura urbana,
infatti, si articola su quattro colli: Colle Sacro, Colle Romano, Colle
Castello e Colle Cappuccio. Essi sono rappresentati sullo stemma comunale da
altrettante torri sovrastate a destra e, a sinistra, da due ali. L'impianto
cittadino attuale è caratterizzato, soprattutto, dall'impronta edilizia del
periodo medioevale, con strade strette, vicoli e case contraddistinti dall'uso
del mattone a vista.  
Il toponimo antico _Pinna_ (in epoca romana _Pinna Vistinorum_ ) deriva dal
latino "pinnus", ossia acuto, appuntito, poiché il primo villaggio italico fu
costruito con funzioni difensive sopra un'altura aguzza. Molti villaggi
italici avevano questo toponimo, e così anche il toponimo attuale di alcuni
comuni abruzzesi ha il prefisso "penna", come Penna Sant'Andrea e Pennadomo.
Dai ritrovamenti, si sa che un primo villaggio esisteva nell'età del ferro, ma
la cittadina vestina fu edificata nel VI secolo a.C. circa. Nel 325 a.C.
insieme con i Sanniti i Vestini combatterono contro Roma: mentre i Transalpini
mantennero fino alla conquista definitiva una forma di governo basata ancora
sulle leggi italiche, i Cisalpini vennero assorbiti dal sistema legislativo
romano.

Conosciuta nell'antichità come _Pinna_ , trova testimonianze storiche nei
testi di Silio Italico, Plinio, Tolomeo, Vitruvio, Valerio Massimo, Frontino e
Paolo Diacono.[9][10] Durante la guerra civile fu distrutta da Silla. Penne
infatti aveva aderito alla Lega Italica che si formò a _Corfinium_ durante la
Guerra sociale (91-87 a.C.) Lo storico tardo Valerio Massimo, a proposito di
questa guerra, parla dell'assedio compiuto dal console Catone Uticense, e del
coraggio del ragazzo vestino Pultone, il quale fu minaccitao, insieme con
altri giovani a difesa delle mura, di Romani di abbandonare la città,
altrimenti i prigionieri pennesi, tra i quali il padre del ragazzo, sarebbero
stati giustiziati. Pultone riuscì a ritardare l'assedio e a salvare anche il
padre con uno stratagemma, e la leggenda all'epoca era molto nota, poiché
Valerio Massimo reinterpretò una versione già descritta dallo storico Diodoro
Siculo. Sempre durante l'epoca del dominio romano fu visitata da Tito Livio
per informazioni da aggiungere nella sua opera storiografica, e viene
descritta dai successivi geografia nella "Regio Picena", a confine con la
"Regio del Sannio", a nord del fiume Pescara, all'ora chiamato "Aterno", che
aveva lo sbocco presso il villaggio di Ostia Aterni, oggi Pescara. Era tra le
città più importanti di questa parte d'Abruzzo, insieme con Castrum Novum
(Giulianova), Atri (Hadria), Teate (Chieti) e Ortona.  
Al livello urbanistico Penne non venne ampliata come i grandi centri attigui
di Hadria o Teate Marrucinorum, ma durante il governo di Augusto furono
restaurati i templi maggiori di Vesta, Cerere, Venere e Giunone. Durante il
governo di Caracalla venne realizzata la fontana dell'Acqua Ventina, ancora
oggi funzionante.

L'opera di evangelizzazione a Penne avvenne con la figura semi-mitica di San
Patras, il primo vescovo della diocesi, uno dei 72 discepoli di Gesù, mandato
negli Abruzzi da San Pietro, insieme con San Marco, che evangelizzò la
Marsica, dato il collegamento viario da Roma all'Adriatico mediante la
Claudia-Valeria e la Salaria. Sempre secondo le ricerche storiche e le varie
leggende, l'arrivo di San Patras a Penne avvenne nel 49 d.C. circa, sotto
l'impero di Claudio, quando ci fu da Roma la cacciata degli ebrei. Nel III
secolo un'altra importante figure religiosa entrò nella storia della città:
San Massimo d'Aveia, piccola località alle porte di Amiternum (odierna
L'Aquila, di cui è compatrono). Il santo, durante le persecuzioni
dell'imperatore Decio (249-251 d.C.), venne arrestato e portato davanti al
prefetto di Aveia, che provò in tutti i modi a fargli rinnegare la fede
cristiana, infine condannandolo a morte, facendolo gettare dal punto più alto
di Penne, nella località "Torre del Tempio", dove oggi sorge il Duomo. Dopo le
vicende dei primi anni dell'Impero, non si hanno molte notizie al livello
politico di Penne, se non che nell'epoca di Diocleziano (IV secolo d.C.) i
suoi confini vennero estesi sino al fiume Pescara, e fece parte della "Regione
Picena". Dopo la disgregazione dell'Impero d'Occidente, la città subì gli
attacchi dei Vandali e dei Goti.

Carlo Magno la dichiarò capitale della provincia nel 773, e l'assoggettò al
potere del Vescovo. Dal VI secolo all'812 Penne fu un gastaldato dei
Longobardi, appartenuta al Ducato di Spoleto, e successivamente per benefici
della diocesi rimase in una sacca territoriale semi-indipendente, fino alla
dominazione sveva. In questo periodo si alternano dispute per il governo della
città, poiché l'Abbazia di San Clemente a Casauria ne rivendicò il possesso
nell'874, patrocinato da Ludovico II il Giovane, che nel frattempo fondò il
villaggio di Alanno presso l'Abbazia di Picciano. Ruggero II la dichiarò città
reale nel 1127. Importante fu l'influenza della diocesi con la Cattedrale di
San Massimo, che detenne il potere sul circondario. Fu in rivalità con la
Badia di Santa Maria Assunta in Picciano per molti secoli, fino al 1500.
Federico II provvide alla fortificazione di quattro castelli che circondavano
il borgo: il Torrione normanno di Porta San Francesco, e le costruzioni su
Cappuccino, Castello, Colleromano e Roccabruna.

La Cattedrale, dedicata a Santa Maria degli Angeli, fu fondata sopra il tempio
della dea Vesta, il più sacro dei santuari della città, insieme con
l'episcopio, nel IV secolo circa. La Cattedrale disponeva di un "Tabularium"
che dal IX al XV secolo aveva raccolto molti documenti, dispersi in parte nei
secoli successivi, e trascritti fortunosamente con l'avvio degli studi
filologici nel XVI secolo da parte di Nicola Giovanni Salconio, del Trasmondi
e di Niccolò Toppi di Chieti. Da questi si apprende la leggenda della
fondazione della diocesi da parte di San Patras, della controversia con
l'abbazia di San Quirico nel 1183 (bolla di papa Lucio III) per il possesso di
alcune chiese, come Santa Maria di Ronzano e San Giovanni d'Isola del Gran
Sasso. Il documento più antico della diocesi è un atto dell'imperatore Ottone
I (4 maggio 968) nel quale vengono confermati al vescovo Giovanni
l'investitura, il beneficio che gli permetteva di esercitare il potere sulla
città, e l'immunità fiscale. Altri diplomi riguardano gli imperatori Carlo
Magno e Lotario II riguardo la divisione territoriale dei monasteri di San
Clemente a Casauria e di Santa Maria di Picciano.  
Il prestigio della diocesi pennese si accrebbe con la traslazione dei resti di
San Massimo dalla vecchia cattedrale di Forcona (L'Aquila) a Penne, da parte
del vescovo Giraldo nell'868, la fondazione dell'abbazia di San Bartolomeo a
Carpineto della Nora per volere di Giovanni (962) e finanziata dal conte
Bernardo di Liundo, il restauro di Santa Maria Assunta di Picciano nel 1049,
Santa Maria di Civitella Casanova nel 1190 con il vescovo Ottone.

Dopo la conquista dei Franchi della "Langobardia", i gastaldati, grazie anche
alla fondazione della Contea dei Marsi con sede amministrativa Celano, divisi
nelle sedi di Rieti, Amiternum, Forcona, Marsica, Valva, Penne e Chieti
vennero ripartiti nel 926, nel governo della fascia centrale-orientale di
Penne al governo diretto di quest'ultima, insieme con Chieti e Teramo, quando
l'imperatore Ottone affidò il comando della zona dell'Abruzzo Citeriore ad
Attone I degli Attonidi di Chieti. Gli Attonidi, famiglia molto influente, in
ottimi rapporti con i Conti dei Marsi, che avevano in potere l'altra metà
dell'Abruzzo occidentale, rimasero al governo di Chieti e dintorni fino
all'arrivo dei Normanni, e i loro domini confinavano con la Contea di
Manoppello.  
Con questi ultimi Penne venne fortificata ex novo, con l'erezione di nuove
mura con porte di accesso, torri di avvistamento, delle quali resta il
torrione di Porta San Francesco, e un fortino militare sul colle più alto,
detto Colle Castello, oggi distrutto.

Nei primi anni del Duecento, Penne entrò nell'orbita espansiva di Federico II
di Svevia, il quale l'annetté al neocostituito "Giustizierato d'Abruzzo" nel
1233, con capitale Sulmona. Il Giustizierato accorpava i territori della
Regione Picena fino ai confini con Ascoli Piceno a nord, includendo Civitella
del Tronto, Teramo, a ovest l'ex area sabina di Amiternum, dove proprio in
quegli anni veniva fondata la nuova città di Aquila (1254), la Marsica, e
infine a sud del Pescara il territorio marrucino-frentano di Chieti, Vasto e
Lanciano. Penne, a seguito della divisione in due tronconi di Carlo d'Angiò
cinquant'anni dopo la costituzione del giustizierato, entrerà a far parte
dell'Abruzzo Ulteriore, ossia a nord del fiume Pescara, usato come linea di
confine con il Citeriore di Chieti.

Prima di questi avvenimenti, a Penne accadde un fatto singolare, nel 1216. Su
invito di Federico II, il quale non riusciva a sedare le lotte delle famiglie
più influenti della città, con a capo i Castiglione, San Francesco d'Assisi
arrivò in città facendo conciliare le due fazioni, e invitandone le famiglie a
devolvere il loro denaro in realizzazione di conventi con a capo i membri
dell'Ordine Francescano. Oggi il monastero di San Francesco a Penne esiste
ancora, insieme con quello delle Clarisse di Santa Chiara d'Assisi, e una
delle porte della città, qualche secolo più avanti, gli verrà intitolata in
memoria dell'avvenimento. Nel 1219 un regesto di Federico II concesse
privilegi al vescovo Gualtiero, ossia una conferma imperiale di tutti i
privilegi che la diocesi già aveva ottenuto da Carlo Magno in poi, dunque
anche il possesso della città da parte del Vescovo, insieme con i feudi di San
Giovanni di Cipresso, Cese, Villa Paterno, Casale, i castelli di Collalto e
Pluviano, e le chiese di Santa Maria di Picciano, San Pietro di Loreto
Aprutino, Santa Maria di Moscufo, Santa Maria Maggiore di Pianella, e la
Basilica Cattedrale di Atri. I Castiglione erano in guerra per il potere della
città, e per il possesso di feudi a confine con Castel Castagna, nella
località di Valle Siciliana, presso Santa Maria di Ronzano. Nel 1230 venne
firmata una seconda pace tra la diocesi di Penne e il papato romano, detta
"pace di San Germano", benché nel campo politico in città presto scoppiarono
nuove faide tra famiglie nobili, stavolta per i due partiti dei guelfi e dei
ghibellini. Nella lotta intestina a farne le spese più gravose fu la vicina
Città Sant'Angelo, con varie case distrutte, a causa dell'intervento diretto
di Federico II.

Per quanto concerne la storia religiosa nel Medioevo, dopo le vicende di San
Massimo, a Penne s'installò un ramo dei Cavalieri dell'Ordine di Malta, con
sede nel monastero di San Giovanni Battista. L'Ordine risale al 1048 quando
venne fondato dal Beato Gerardo, che fece costruire a Gerusalemme un convento
con ospedale per assistere i pellegrini che si recavano in Terra Santa. Con la
bolla papale di Pasquale II del 113 l'ordine ebbe il potere di eleggere i
propri capi, divenendo dunque esente dalla Chiesa romana. La chiesa di San
Giovanni Battista dei Gerosolimitani fu fondata sì dai cavalieri, ma data in
affidamento a delle monache donne, unico caso in Abruzzo, poiché nei siti di
Chieti e Vasto ad esempio la gestione era maschile. Le Gerosolimitane
arrivarono a Penne nel 1200 circa, fondando il convento fuori la cinta
muraria, per volere dei Trasmundi. Il monastero fu danneggiato dalla guerra di
Jacopo Caldora nel 1436, e così le Gerosolimitane fondarono un nuovo convento
dentro la città, per offrire assistenza ai derelitti. Nel 1523 le
Gerosolimitane ottennero da Giuliano De Rodolphis, Gran Priore dell'Ordine di
Malta, il permesso dell'edificazione, adiacente alla chiesa dell'Annunziata;
l'edificio fu progettato da Giovan Battista Gianni e risultò uno dei complessi
monastici più influenti e importanti della provincia, venendo completato nel
1701. Negli anni successivi il monastero andò in decadenza, e fu soppresso,
divenendo sede dell'Istituto d'Arte, e poi sede distaccata del Tribunale di
Pescara.

In epoca angioina la città dette i natali al giurista Luca da Penne, che
studiò legge a Napoli, e commentò il "Codice Giustinianeo", e intrattenne
rapporti di amicizia anche con Francesco Petrarca.

Penne fu suo malgrado coinvolta nella sanguinosa guerra di successione del
trono di Napoli, che vedeva scontrarsi il partito di Alfonso V d'Aragona
contro la regina Giovanna II di Napoli. In Abruzzo esistevano le famiglie
rappresentanti delle varie città che parteggiavano per gli uni e per gli
altri. Penne si dichiarò neutrale, non subendo ad esempio varie ritorsioni,
come i saccheggi che il mercenario Braccio da Montone, al servizio di Alfonso,
contro gli Angioini di L'Aquila, per cui rase al suolo i vari "castelli" che
fondarono la città nel 1254, e cingendo d'assedio la città stessa nel 1424.
Penne in questi fatti si trovò coinvolta nel marzo-aprile del 1436, quando il
capitano di ventura Jacopo Caldora, che liberò L'Aquila da Braccio, governava
gran parte degli Abruzzi, nella fascia sud-orientale. In questo anno ci furono
sommosse popolari, fagocitate dai nobili scontenti, contro il nuovo governo
aragonese, non solo a Penne, ma anche a Caramanico Terme, Popoli e Sulmona,
rivolte represse col sangue e con l'assedio da Jacopo Caldora, a capo degli
Aquilani che saccheggiò la zona del "Borgo Nuovo". Tuttavia, nonostante la
ferita, Penne seppe risollevarsi molto velocemente.

Nei primi anni del Cinquecento Penne si trovò contesa nella "guerra del
Tronto" tra gli Spagnoli e i Francesi, rappresentati in Italia dai Carafa.
Concessa con titolo di ducato nel 1522 da Carlo V ad Alessandro de'
Medici[11], passò poi nel 1539 nel patrimonio di Margherita d'Austria
sposatasi con Ottavio Farnese rimanendo nel dominio della famiglia Farnese e
successivamente della famiglia dei Borbone di Napoli.[12][13][14][15]

Margherita d'Austria e il marito Ottavio fecero visita a Penne, capitale dei
domini farnesiani degli Abruzzi, nel 1540, prendendo sede in un palazzo,
ancora oggi detto "palazzo Margarita", ospitati dalla famiglia Scorpione.
Questa famiglia entrò in stretti rapporti con gli Asburgo nel 1542, quando
Margherita dette in moglie Violante di Roscio da Capri a Girolamo degli
Scorpioni, con una dote di 2000 scudi. Il palazzo Margherita di Penne oggi
ospita le Suore della Santa Famiglia, e conserva ancora il tipico stile
farnesiano rinascimentale. Oltre a Penne, i Farnese ebbero i feudi di Campli,
San Valentino in Abruzzo Citeriore, Farindola, Ortona e L'Aquila. Benché il
dominio dei Farnese a Penne durò per almeno due secoli, fu relativamente
tormentato da carestie e da incursioni dei Francesi, contro cui gli Spagnoli
si fronteggiavano per il territorio. Il potere del vescovo si ridusse sempre
di più, già minato all'epoca aragonese, e gli antichi privilegi si ridussero a
poche concessioni amministrative su scarsi campi politici della città.

Dal punto di vista delle famiglie influenti nella città, oltre alla figura del
governatore Farnese, che rispondeva al signore del ducato di Parma, nel
Cinquecento si distinsero in città gli Aliprandi. La nobiltà a Penne è sempre
stata d'importazione, e la città è sempre stata vista come uno dei principali
baluardi dei confini settentrionali del Regno di Napoli. Degli Aliprandi il
capostipite fu Giovanni, fiammingo, mentre per altri originario di Mondovì. Lo
stemma familiare era una semplice aquila incoronata con la testa volta a
sinistra e le zampe aperte. Nel Seicento l'originario scudetto d'argento fu
messo a scudo gheronato di rosso e d'argento, ricostruito con un affresco
ottocentesco presso l'altare della cappella privata di Palazzo Aliprandi,
nella città. In questo palazzo risiedeva la famiglia, che lo fece ricostruite
in forme mirabili nel 1773, in stile barocco, posto attorno a un ampio
cortile. Con il matrimonio di Filippo Aliprandi con la figlia dei Marchesi di
Cermignano De Sterlich avvenne la fusione delle due famiglie.

Un ramo della famiglia Aliprandi, originaria di Milano, si trasferì in Abruzzo
con Giovanni che, in qualità di maggiordomo e confidente personale di
Margherita d'Austria, la seguì intorno al 1575. Il figlio di Giovanni,
Odoardo, si stabilì a Penne dopo aver ricevuto riconoscimenti e privilegi da
Filippo II, re di Spagna. Nel 1670, Antonio, figlio di Odoardo, ebbe il
possesso del feudo di Nocciano. Gli Aliprandi si estinsero nel 1910 con la
morte del barone e parlamentare Diego.[16]

Con l'estinzione dei Farnese del ducato di Parma nel 1731, che aveva in
dominio anche i feudi degli Abruzzi, il territorio pennese passò in mano a
Carlo III di Borbone di Napoli. In quest'epoca a Penne giocò ruolo importante
il casato dei De Sterlich di Cermignano, piccolo borgo teramano nei pressi
della città, dove avevano la residenza gentilizia. Il casato è di origini
austriache, il duca Guglielmo venne in Italia quando sposò la regina di Napoli
Giovanna II di Durazzo. Già dal '500 i De Sterlich erano insediati a
Cermignano, e poi a Penne, insieme con l'altra famiglia dei De Cesaris, che
avevano il palazzo di rappresentanza anche nella vicina Spoltore. Il palazzo
gentilizio De Sterlich si trovava, a Penne, nel quartiere "rione di Mezzo",
con proprietario don Alfonso, e un secondo palazzo stava nel Rione da Piedi,
in comune con Alberto Castiglioni, di proprietà di Rodolfo De Sterlich.

Il loro stemma era uno scudo rosso sormontato da corona, con burella
d'argento. Nel XVIII secolo Filippo Aliprandi sposò donna Geltrude De
Sterlich, fondendo le due famiglie, che si trasferirono nel Palazzo Aliprandi,
unendo in una sola proprietà anche i feudi del teramano, come Cermignano,
Bisenti, Bellante, Campli. La famiglia De Sterlich-Aliprandi del ramo di
Penne-Cermignano ebbe un grave lutto il 14 marzo 1908, quando morì a 15 anni
Caterina, figlia del barone Adolfo, defunta insieme con le sorelle Adelaide e
Maria. Estintosi il ramo cadetto dalla parte femminile, rimase il barone Diego
De Sterlich Aliprandi, nato nel 1819 e morto nel 1910, il quale nominò suo
erede il baronetto Diego, nato nel 1898, figlio del marchese Adolfo De
Sterlich. Nel frattempo il palazzo pennese era diventato un museo di articoli
sacri, di antiquariato e di maioliche pregiate, e andò nei possedimenti
comunali, poiché don Diego De Sterlich sperperò tutto il patrimonio in
scommesse, morendo in miseria nel 1976.

In quest'epoca in città crebbe il potere della famiglia Gaudiosi, una delle
tante che governò Penne fino al XVIII secolo, quando già dal Rinascimento
venne soppiantata dagli Aliprandi, dai Farnese, e dai De Sterlich. I Gaudiosi
erano originari della Calabria, nel XII secolo un funzionario Ruggeri
Gaudiosi, vicario dell'esercito imperiale, mentre scortava l'imperatrice
Costanza d'Altavilla, moglie di Enrico VI, venne aiutata a partorire Federico
II proprio dal Ruggeri nei pressi di Jesi, il quale venne ricompensato con
privilegi. Nel XIII secolo ebbe il feudo di Fiumefreddo[ _non chiaro_ ]. Il
ramo cadetto di Penne ebbe inizio nel '700 con Matteo Gaudiosi, governatore di
Tossicia, piccolo borgo teramano, che sposò Dorotea Mirti da Tossicia, vedova
del barone Andrea Armeni, patrizio di Penne. Il matrimonio sancì l'inizio del
ramo pennese, che ebbe la sua sede palaziale in Piazza Luca da Penne. Nell'800
il casato andò a confluire nella famiglia De Vincenzo, con cui si unì. Nel
1831 è stato eseguito un restauro della chiesa di San Domenico a carico di
Domenico Gaudiosi, il quale alla fine dell'800 finì rinchiuso in manicomio a
Reggio Emilia, accusato dai familiari di sperperare il denaro, malgrado le
difese dei conoscenti, tra i quali Gabriele d'Annunzio.

Il clima di tranquillità e di stabilità feudale a Penne cessò nel 1799, quando
la città cadde in mano ai francesi, come del resto tutto il dominio borbonico.
Per negligenza degli stessi abitanti verso le nuove leggi napoleoniche,
vennero istituiti dei tribunali a Teramo, mentre i conventi venivano soppressi
per alloggiarvi i militari. Divenne sede del 2° capoluogo della provincia
dell'Abruzzo Ulteriore I, dopo Teramo.

Penne nel corso dell'800, durante la secolare appartenenza al Regno di Napoli
(divenuto poi Regno delle due Sicilie nel 1816), capoluogo di Distretto fino
al 1837. In quest'anno avvenne la rivolta popolare dei "Martiri Pennesi",
fagocitata dall'anarchico intellettuale Clemente De Caesaris (1810-1837). I De
Caesaris erano una famiglia molto nota a Penne, malgrado navigassero in
cattive acque, poiché nel 1814 già il palazzo familiare era sede di incontri
clandestini dei "carbonari". Nel 1837 Clemente infiammò il popolo con una
serie di orazioni, come la famosa "Epistola al popolo", in cui diceva: _i Re,
i Signori, i ricchi si sono / divisi fra loro la terra, / inventando due
tremende / parole, il mio e il tuo; / siepe di ferro fra te e i tuoi bisogni.
/ Nessuno ha diritto al superfluo / fino a che vi sarà un sol uomo / che
manchi del necessario_.

Insieme con i Mazziniani, Clemente scatenò il moto il 23 luglio insieme con
Domenico De Caesaris, che riuscì a fuggire dopo la repressione dell'esercito.
Gli insorti furono processati a Teramo, 8 di loro furono fucilati il 21
settembre. In ricordo dell'esecuzione a Penne nel 1913 verrà eretto un
monumento commemorativo in Piazza XX Settembre, opera di Pasquale Morgante.
Clemente venne arrestato il 7 marzo 1838 e tradotto nelle carceri di Teramo,
dove scrisse poesie e lettere, con l'accusa di complicità con lo zio Domenico
e il padre Nicola, subendo un processo per il quale scrisse una perduta
_Autodifesa_. A Penne i cittadini, sebbene da una parte fosse ancora evidente
il tipico sentimento secolare di ribellione popolare al potere, dall'altra si
considerarono i De Caesaris come una famiglia maledetta. Clemente fu assolto,
esiliato a Chieti, e nel 1848 con i moti italiani, organizzò una nuova
rivolta, venendo arrestato nel 1849 col padre, lo zio, il cugino, con la
nonna, la madre e la zia, infine condotto nel bagno penale di Pescara il 29
novembre 1850, condannato a otto anni insieme con il cugino Antonio.

In vista dell'Unità d'Italia, Clemente riuscì a espugnare il forte pescarese
senza spargimento di sangue, corrompendo con l'oro alcuni soldati, aprendo
così la strada a Vittorio Emanuele II, che era in visita negli Abruzzi nel
1860, prima a Chieti e poi a Pescara. De Caesaris si conquistò le simpatie
anche di Giuseppe Garibaldi, che lo definì "Prodittatore dei tre Abruzzi", con
poteri assoluti; nel 1861 fu eletto deputato, ma si dimise. Intanto Penne
entrò nel 1860 nel nuovo Regno Italiano, perdendo però il potere sul distretto
francese dell'Abruzzo Ulteriore I, e venendo accorpata alla provincia di
Teramo.

Cavalcando il moto d'insofferenza degli italiani verso il nuovo governo
piemontese, anche in Abruzzo si diffuse il brigantaggio. A Penne esemplare è
la figura di "Cuculetto", ossia Emidio D'Angelo, nato nel 1843. Era chiamato
così dal soprannome "cuculo" del padre Tommaso, in guerra contro il potere, a
Penne rappresentato dal prelato don Simone Perrotti. Il vescovo gli
commissionò, per un misero guadagno con cui poter sostenere la famiglia,
l'omicidio del ricco Francesco Di Giovanni. Dopo l'omicidio Cuculetto fu
arrestato e rinchiuso nella fortezza di Gaeta con 20 anni da scontare. Riuscì
a evadere nel 1873 e a dirigersi a Penne per vendicarsi di don Perrotti.

La famiglia di Emidio era anch'essa "maledetta", composta da gente che si
dedicava al furto, al saccheggio, ai sequestri. Nei registri penali del 1873 a
carico dei familiari, tra i quali il padre Tommaso ("Tummasine Chicule"),
Emidio, Angela Rosa Barbacane madre, il fratello Domenico D'Angelo, insieme
con Luigi e Carlo viene definita "una stirpe di gente facinorosa e ladra",
insieme con una lista di minacce ai relativi magistrati, alla detenzione
illegale di arma da fuoco, e ruberie varie.  
Le vicende di Emidio Cuculetto ebbero inizio nel 1864 quando enne arrestato
per il furto di legna col fratello Domenico ai danni di un fondo del barone
Scorpione. Il 29 agosto di quell'anno Emidio commise a 21 anni l'omicidio di
Francesco Di Giovanni, detto "il Tenente", per commissione del prelato
Simonetti della Cattedrale. Cuculetto avvicinò Di Giovanni presso Porta San
Francesco e lo accoltellò al ventre, e il malcapitato morì alcune ore dopo
presso l'ospedale nel rione San Panfilo. Qualche giorno più tardi Cuculetto
veniva arrestato e portato a Teramo per il processo, e successivamente a
Gaeta, nella fortezza. Malgrado le false testimonianze dei familiari e degli
amici, per Cuculetto la pena fu commutata a 20 anni di lavori forzati.

Il 20 ottobre 1873 Cuculetto, che si stava recando con le guardie al cimitero
per le regolari mansioni, approfittò della distrazione dei militari per
fuggire con un compagno di cella Andrea Ursi di Salerno. I due pianificarono
la vendetta contro don Simonetti, e l'arrivo dei due a Penne fu preannunciato
dalla violenta aggressione a un guardaboschi di Catignano, tal Frattaroli, il
30 ottobre 1873. Nei giorni successivi si verificarono altre aggressioni per
rubare armi per la vendetta personale di Cuculetto.

Il 4 novembre ci fu il sequestro del giovane Massimo Simonetti da parte di
Cuculetto e di un gruppo di briganti, rinchiuso prigioniero in una masseria
del podere Torre, con successiva minaccia di estorsione di quattrini al
prelato don Simonetti, per la riconsegna del prigioniero. Il 7 l'avvenimento
fu denunciato ai carabinieri di Penne. Fu successivamente rilasciato poiché
s'illudeva dell'arrivo della somma da parte del priore di San Massimo, con
l'incarico di racimolare 10.000 scudi per la liberazione dello zio. Dopo la
denuncia dello stesso ai carabinieri, vennero perquisite tutte le masserie
delle contrade di Penne. Tra i primi arrestati ci fu il brigante Pasquale
Zicola, e nel novembre tutta la banda si trovò in carcere. Non Andrea Ursi ed
Emidio D'Angelo però, che riuscirono a fuggire, abbandonando don Simonetti,
compiendo altri furti e aggressioni, come quella al fattore del Duca Gaudiosi,
insieme con quattro complici. Per l'occasione Emidio lasciò un biglietto di
scherno, in italiano sgrammaticato.

Il 25 novembre Cuculetto riuscì a compiere la sua vendetta, uccidendo il
canonico Simonetti. Il canonico si era avviato da Porta San Francesco verso
una sua masseria per piantare dei paletti, accompagnato da tre villici, i
quali si allontanarono a momento debito, e per questo furono sospettati di
complicità, lasciando indifeso il prelato davanti alla figura di un legnaiolo,
ossia Cuculetto, che lo massacrò con un'accetta. L'omicidio fece scalpore in
città e il 28 novembre furono arrestati i familiari di Emidio, che si dette
alla macchia. Scappato a Loreto Aprutino, già la notizia di un suo probabile
arrivo si sparse per il paese, e segno evidente della sua presenza fu
l'aggressione al contadino Floriano. Cuculetto fu arrestato il 7 dicembre
presso una masseria di Loreto, dopo una sparatoria contro i militari.
Processato di nuovo a Gaeta, Cuculetto venne liberato molto tardi, e trascorse
la sua vecchiaia a Penne, rispettato dai popolani per le sue azioni, e morì
nell'ospedale di Santa Chiara nel 1925.

Nel corso del primo Novecento Penne si dotò di una serie di infrastrutture
come scuole, nuovi tribunali, teatri, cavo del telegrafo e luce elettrica. Nel
1927 il suo territorio fu scorporato dalla provincia di Teramo e destinato
alla neonata provincia di Pescara.

Più gravi furono i fatti della seconda guerra mondiale. Tra il 1943 e il 1944
la popolazione conobbe i fatti della "guerra in casa", ossia sequestro di
civili, processi sommari con fucilazione per accusa di cospirazionismo con gli
alleati, rastrellamenti e deportazioni. Complessivamente furono 61 i morti, un
centinaio i feriti e 500 sfollati, vittime dei bombardamenti. I bombardamenti
più gravi ci furono il 7 novembre 1943 e il 24 gennaio 1944: la prima
incursione aerea tedesca colpì la ferrovia Pescara-Penne provocando 25 morti,
nella seconda la città subì una massiccia distruzione con i punti più colpiti
Piazza Luca da Penne e il Duomo di San Massimo.

Il giornalista Mario Pirani ricordava che riuscì a sfuggire alla razzia dei
nazifascisti quando di trovava a Penne. Venne prelevato da un sacerdote, e
rinchiuso in un armadio, mentre i tedeschi perquisivano le case e le chiese.
Il 24 gennaio del 1944 Penne subì un bombardamento alleato, complessivamente
da 155 caccia bombardieri che presero di mira carri tedeschi. Penne venne
attaccata anche qualche giorno prima, il 13 gennaio, dopo che era stata
bombardata Loreto Aprutino, e tal bombardamento non riguardò obiettivi
militari, ma danneggiò solamente il centro storico, con l'obiettivo di
stimolare rivolte popolari contro i nazifascisti. Il 24 gennaio alle 8:15
incominciò il bombardamento, cadde il portale gotico del Duomo, venne colpita
la biblioteca diocesana del Seminario, e poi l'ingresso dell'abside della
Cattedrale, con sventramento del tetto, l'episcopio e infine il teatro
comunale accanto la chiesa di San Domenico in Piazza Luca da Penne, insieme
con altri edifici. Altri edifici danneggiati furono il liceo classico, gli
uffici della Finanza, le scuole elementari di via Dante, edifici a via Mario
dei Fiori, l'ospedale civile, le Poste, e altre chiese. La città fu liberata
il 13 giugno 1944, e il 23 settembre 2006 alla città è stata conferita la
Medaglia d'Argento al Valor Civile per i bombardamenti subiti.

Per il merito civile si ricorda l'episodio increscioso del 6 giugno 1944 in
contrada Roccafinadamo, quando quattro pennesi furono catturati dai tedeschi
mentre lavoravano nei campi, e portati al tribunale di Teramo. Poiché
l'esercito era in ritirata, i prigionieri furono affidati ai fascisti, che per
vendetta li fucilarono davanti al muro del cimitero di Montorio al Vomano,
poiché accusati di cospirare contro il regime. I caduti erano Isidoro Di
Donato, Regolo Antosa, Corradino Atolfi e Michele Marini, successivamente
definiti i "martiri di Roccafinadamo". Qualche ora prima della cattura, un
gruppo di partigiani della contrada si era scontrato contro i tedeschi, e poi
rifugiatosi nelle vicinanze, e i contadini catturati gli avevano prestato
soccorso per riprendere poi la loro attività. Per la confusione generata dalla
guerra, dei prigionieri non si seppe nulla fino a settembre, quando i loro
cadaveri vennero scoperti al cimitero.

La città è la quinta della Provincia di Pescara per popolazione, dopo Pescara,
Montesilvano, Spoltore e Città Sant'Angelo[17]. Negli anni '60 vi fu costruito
un polo ambulatorio. Mantenendo il centro storico intatto, un ramo
dell'economia locale è divenuto il turismo. Infatti Penne fa parte del club
dei "Borghi più belli d'Italia". Altro settore economico è l'agricoltura.

A partire dagli anni sessanta, nel sottostante bacino del fiume Tavo, venne
creato uno sbarramento artificiale, dando luogo al Lago di Penne, al cui
interno è stata creata un'oasi naturalistica.

Il centro storico è posto sopra due colli, collegati dal corso Emilio
Alessandrini, chiamati Colle Sacro e Colle Castello. Nel primo colle si
trovano la Cattedrale di San Massimo e Santa Maria degli Angeli, la chiesa di
Sant'Agostino e il complesso di San Giovanni Evangelista. Accedendo da destra
vi è la monumentale Porta San Francesco. Risalendo il corso, presso Colle
Castello, si trovano la Piazzetta Santa Croce con la chiesa omonima, il
complesso parrocchiale di San Domenico e il corso dei Vestini, dove si
affacciano numerosi palazzi gentilizi, come Palazzo Aliprandi, Palazzo De
Cesaris, Palazzo Scorpione, Palazzo Margarita d'Austria.

Stucchi di Giambattista Gianni e decorazioni pittoriche murali di Giambattista
Gamba[24]. Nell'ex attiguo Convento vi ebbero sede le Dame di Malta. Di
rilievo all'interno ci sono le tele di San Giovanni Evangelista e San Carlo
Borromeo realizzate da Paolo Gamba (XVIII sec.), il San Giovanni Battista di
Samberlotti del 1617, e il San Francesco di Paola di Antonio Zanchi del 1705.
Altre tele, insieme con la Pietà lignea, sono dei Settecento, e sono state
traslate nel Museo diocesano. Le Gerosolimitane fondarono anche il convento
annesso alla chiesa, sulla parete afferente il colle del Duomo. L'edificio si
presenta articolato in vari corpi di fabbrica di diversa altezza, organizzati
intorno a un ampio cortile centrale su due livelli. Nel tempo, con perdita
della funzione originaria del monastero, l'edificio assunse vari ruoli: scuola
d'arte, sede del Tribunale di Pescara con sezione distaccata, e sede di varie
associazioni culturali. Ha un chiostro centrale con loggiato ad arcate
sovrapposte.

Molte di queste purtroppo sono in cattivo stato di conservazione, o
addirittura ruderi.

Nel Siecento fu ristrutturato da Ferdinando Castiglione, che aggiunse l'ala
oggi destinata a sede museale, nell'800 Ginevra Castiglione portò in dote al
marito Saverio De Leone l'appartamento, nelle cui sale oggi ci sono le opere
di Remo Brindisi, e la collezione Galluppi. Nel Settecento fu ampliato dai
Teseo, con progetto dell'architetto Stansislao Casale sul disegno di Francesco
De Sio (1760-66). Notevole è la facciata del 1766 con avancorpo centrale e
logge sovrapposte con triplice arcata e balconata, che crea ombre profonde. Il
grande accesso su Largo San Nicola non ha il portale, la facciata diaframmata,
fa sì che vivamente il palazzo assuma complessità e dimensioni particolari.
Nella sommità è presente un orologio a maiolica di Antonio Papa (1770), la
torretta venne abbattuta nel 1968 e l'orologio ricollocato più in basso. Da
via Castiglione si accede a un piccolo cortile tramite portal e a sesto acuto,
con modanature a guscio lungo gli spigoli dell'archivolto. Il palazzo oggi
ospita il Museo d'Arte Contemporanea.

Le mura di Penne sono ancora oggi in parte visibili, e abbracciano il centro
storico del rione Colle Sacro e di Porta da Capo. Nel corso del Settecento
persero la loro funzione difensiva e vennero inglobate con le case, o
demolite, insieme con le torri, di cui restano alcune tracce, con l'eccezione
di Torre Romana, presso Porta San Francesco. Anche la torre del Duomo di San
Massimo svolgeva la funzione di difesa. Le mura sono in laterizio o in mattone
cotto, e delimitano anche il passaggio di strette vie a serpente, dette
"coste". Presso Colle Castello sorgeva il fortino longobardo, a guardia della
città, oggi scomparso.

Nei pressi della cittadina si trova la riserva naturale regionale "lago di
Penne", istituita con le leggi regionali n. 26 del 1987 e n. 97 del 1989, si
estende per 150 ettari, con una fascia di protezione esterna che supera i 1000
ettari. La Riserva è gestita da un comitato, con il Comune di Penne, il
Consorzio di Bonifica Centro e il WWF Italia; il Comune ha inoltre incaricato,
per la gestione operativa e tecnica, la cooperativa COGECSTRE. La Riserva è un
importante luogo di sosta e di riproduzione dell'avifauna stanziale, di passo
e nidificante.

La Nitticora (Nycticorax nycticorax), che è anche il simbolo dell'area
protetta, da diversi anni nidifica nella zona umida della Riserva. Nella
Riserva sono state avviate alcune importanti iniziative di conservazione della
fauna, tra le quali il Progetto Lontra del WWF Italia, con la realizzazione
sulle rive del lago di Penne di un centro di riproduzione e di educazione del
rarissimo mustelide. Altri progetti di conservazione sono:

Dopo il picco di 14.119 abitanti censiti nel 1951, Penne ha avuto una
flessione, arrivando a 11.670 abitanti nel 1981. Da allora ci è stato un
aumento, arrivando a quasi 13.000 nel 2011.[30] Abitanti censiti[31]  

Il dialetto pennese si distingue per la sua peculiare caratteristica di
sostituire, nel lessico dialettale abruzzese, la vocale "e" con la "ò" (es.
Pònne invece di Penne). In generale il dialetto pennese è collocato nei
dialetti italiani meridionali relativi all'area abruzzese-adriatica.

La Processione del Venerdì Santo a Penne venne istituita in forma solenne nel
1570 dal Cappuccino umbro Padre Girolamo da Montefiore. Il rito liturgico è
ancora oggi molto sentito dalla popolazione, che partecipa numerosa
all'evento. La processione percorre le vie del centro storico, trasportando la
statua del Cristo Morto, la statua della Vergine Addolarata e il gruppo ligneo
della Passione, mentre drappi su balconi e finestre delle dimore storiche sono
esposti in segno di lutto. Il corteo degli incappucciati, il coro del Miserere
e la banda accompagnano la processione rendendo l'evento ancora più
suggestivo.

La coperta funebre, di dimensioni considerevoli (4,16 x 5,05 m), è ricca di
ricami in oro, argento e fili di seta variopinti applicati ad una base di
velluto nero. Particolarmente interessanti sono i ricami dei quattro
medaglioni d'angolo che raffigurano la Croce raggiata, l'Albero della
conoscenza del bene e del male, l'Arca dell'Alleanza, Calice con Ostia
solare[32]. Fu commissionata nel 1860 dalla famiglia Assergi e donata alla
Chiesa dell'Annunziata. La leggenda popolare racconta che alcune monache siano
rimaste cieche dopo anni di minuzioso ricamo.[33]

Penne fornisce un'ampia e varia offerta scolastica a partire dalla scuola
dell'infanzia fino agli studi superiori di secondo grado. Sono infatti
presenti tre istituti appartenenti a quest'ultimo ramo dell'istruzione: il
Liceo Statale "Luca da Penne", l'Istituto Tecnico Commerciale e per Geometri
"G. Marconi" e Liceo Artistico "Mario dei Fiori". Il liceo possiede sei
indirizzi di studio:

L'Istituto Tecnico ha invece indirizzi:

Il Liceo Artistico possiede i seguenti indirizzi:

Sotto l'egida del Comune di Penne, è nata nel mese di ottobre dell'anno 2007,
l'Accademia Superiore CMT "Città della Musica e del Teatro", dove vengono
tenuti corsi di perfezionamento annuali e triennali di musica classica, jazz,
musica leggera, operetta e musical. L'Accademia offre inoltre concerti
dedicati anche ai giovani solisti nell'ambito del "Festival Musica & Teatro".
La sede dell'Accademia è presso il CEA Bellini alla Riserva Naturale del Lago
di Penne.

Di notevole rilevanza anche la tradizione dell'arte tessile, portata avanti a
partire dagli anni sessanta dall'Arazzeria Pennese.

A Penne vengono inoltre svolti corsi di Master in Economia e gestione della
moda per conto dell'Università degli Studi di Teramo, in virtù della presenza
del centro produttivo della celebre azienda di sartoria pennese Brioni.

La città di Penne offre dal 1981 una biblioteca pubblica. Essa esplica
funzioni di servizio, conservazione, consultazione, informazione, promozione e
sussidio in osservanza a quanto previsto dalle leggi istitutive dei Centri
Servizi Culturali e successive integrazioni oltre che dagli indirizzi e
obiettivi politici e tecnici emanati nel corso del tempo.[34]

L'arte a Penne si è sviluppata attraverso diversi campi: erudizione,
letteratura, pittura e scultura. Nel campo umanistico-letterario, dal Medioevo
a oggi si distinsero il giurista Luca da Penne, commentatore delle leggi del
tardo impero Romano e del "Codice Giustinianeo", il medico e scrittore Muzio
Pansa, che raccolse anche delle leggende popolari abruzzesi, gli storici
Nicola Giovanni Salconio e Monsignor Vincenzo D'Alfonso, vescovi della
diocesi, il cardinale Anton Ludovico Antinori, e nel periodo più recente il
poeta e patriota Clemente De Caesaris, le cui poesia furono d'ispirazione
leopardiana-rossettiana e il poeta, giornalista e storico Luigi Polacchi, che
tracciò una storia degli scrittori abruzzesi.  
Nel campo della pittura e della scultura, sin dal XVI secolo Penne, insieme a
Loreto Aprutino e Castelli è stato centro di produzione delle maioliche
dipinte della bottega Grue, mentre nel Settecento, con il restauro barocco di
molte chiese, si distinsero maestranze lombardo-napoletane come Francesco De
Sio e Giovan Battista Gianni, ma anche i pennesi Domiziano Vallarola e Antonio
Zanchi. Degno di menzione, sebbene fiorito nell'800, è Federico Dottorelli,
altro architetto pennese che si distinse nel restauro della fontana dell'Acqua
Ventina.

Penne è anche un importante centro tradizionale di produzione del centrino da
tavola, lavorato dalle massaie e delle figlie che entravano in età da marito.
Infatti un tipico motto delle lavoratrici delle botteghe è ancora oggi
"sparagne e cumparisce", ossia "risparmia tempo e fai bella figura".

La cittadina di Penne è ricca di festività. Una delle maggiori feste è quella
dedicata a San Massimo, patrono della città e della diocesi di Pescara-Penne,
che viene festeggiata il 7 maggio di ogni anno, coinvolgendo solitamente due o
tre giorni. Successiva è la festa dedicata a Sant'Antonio di Padova, celebrata
il 13 giugno di ogni anno, anche qui coinvolgendo due o tre giorni, e che di
fatto dà inizio alla cosiddetta "Estate Pennese", un appuntamento che ogni
anno è ricco di eventi culturali, sportivi ed eno-gastronomici.

In particolare, tra gli appuntamenti culturali di spicco figura il "Premio di
letteratura Città di Penne - Mosca", già "Premio Penne", un concorso
letterario internazionale che dal 1979 si ripropone annualmente nell'agenda
culturale pennese.[36].

Tra gli appuntamenti sportivi vanno ricordate la manifestazione podistica
"Notturna Pennese" ed il "Trofeo Internazionale di Calcio Ernesto Morandini".

Baricelle, Casale, Collalto, Colle d'Omero, Colle Formica, Colle Maggio, Colle
San Giovanni, Colle Sant'Angelo, Colle Stella, Colletrotta, Conaprato, Mallo,
Pagliari, Ponte Sant'Antonio, Porta Caldaia, Roccafinadamo, San Pellegrino,
Serpacchio, Teto, Toballesco. Villa Degna

Roccafinadamo è una frazione che sorge a nord di Penne, ad un'altitudine di
545 m sul livello del mare, alle pendici dell'Appennino centrale, sovrastato
dalle vette del Corno Grande. Il suo nome deriva presumibilmente da un
agglomerato di case su rocce con il capostipite Adamo. Confina a nord con il
comune di Arsita, a sud col comune di Farindola ed a est col comune di
Castiglione Messer Raimondo.

Prima degli anni sessanta i suoi abitanti erano più di mille, sono in seguito
drasticamente scesi fino a sotto le 150 unità, a causa della mancanza di
insediamenti industriali.

Il comune è attraversato dalla SS 81, importante arteria interna (che nel
tratto urbano viene denominata "Viale San Francesco" e "Circonvallazione Aldo
Moro") e dalla ex SS 151 che collega il centro abitato a Cappelle sul Tavo, da
cui si prosegue per Montesilvano e Pescara.

La società TUA gestisce i collegamenti con i centri limitrofi (tra cui
Farindola e Montebello di Bertona) e il locale autoservizio urbano, attivo dai
primi anni '70, che tocca le località di Villa Degna, Conaprato, Collalto e
San Pellegrino (nel comune di Loreto Aprutino).

Dal 1927 al 1963 Penne fu collegata con Pescara mediante una linea ferroviaria
a scartamento ridotto, che raggiungeva la stazione capolinea ancora oggi
visibile in viale Santo Spirito. La ferrovia fu poi smantellata nel Dopoguerra
e sostituita dall'attuale autoservizio, gestito sempre da TUA.

La principale squadra di calcio della città è l' _A.S.D. Penne 1920 Calcio_ ,
che attualmente milita in Eccellenza. In passato, ha disputato la Serie D
dagli inizi degli anni 80 a metà degli anni 90 e una seconda volta nella metà
degli anni 2000.

Altri progetti

