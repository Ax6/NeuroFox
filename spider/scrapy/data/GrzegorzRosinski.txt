**Grzegorz Rosinski** (Stalowa Wola, 3 agosto 1941) è un fumettista e pittore
polacco naturalizzato belga, vive in Svizzera nel cantone Vallese.

Ha compiuto gli studi di belle arti a Varsavia e ha lavorato come disegnatore
in Polonia fino al 1976, anno in cui si trasferisce in Belgio per perfezionare
la sua tecnica. In Polonia ha prodotto fumetti di un certo successo come la
_Storia illustrata della Polonia_ , _Kapitan Żbik_ e _Pilot śmigłowca_. È
stato anche creatore e primo editore della rivista _Relax_ , prima rivista
polacca di soli fumetti.

Nel 1981, a seguito della dichiarazione della Legge marziale in Polonia,
Rosinski decide di rimanere stabilmente in Belgio, dove lavora per le riviste
di fumetti _Trombone illustré_ , _Tintin_ e _Spirou_ , anche con lo pseudonimo
di Rosek.

Nel 1977, con lo sceneggiatore belga Jean Van Hamme, ha pubblicato nella
rivista _Tintin_ la prima storia di Thorgal, che riscuote subito un discreto
successo al punto di meritarsi di venire pubblicato in un album singolo edito
da Le Lombard.

Nel 1980, con l'editore Duchateau, pubblica il fumetto Hans, con influenze di
tipo fantascientifico ancor più marcate.

Nel 1988, nuovamente con Jean Van Hamme, pubblica le tre storie della serie
_Il Grande Potere dei Chnikel_ , uscita inizialmente nella rivista _A Suivre_
e poi in tre albi separati da Casterman.

Nel 1992, si associa a Jean Dufaux per la storia _Complainte des landes
perdues_ , per le edizioni Dargaud.

Nel 2004-2005 pubblica le due storie della serie _Il Conte Skarbek_ , su
sceneggiatura di Yves Sente.

Altri progetti

