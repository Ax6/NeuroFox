**Pretoro** ( _Pretèure_ in dialetto locale) è un comune italiano di 888
abitanti della provincia di Chieti in Abruzzo. Fa parte della Comunità montana
della Maielletta ed appartiene ai Borghi più belli d'Italia.

Ha impianti sciistici nel comprensorio di _Passolanciano-Maielletta_.

Il centro storico si trova lungo una scarpata sul versante orientale della
Majella, in una zona franosa dove dagli anni '60 è stata aperta una cava di
pietra. Pretoro ha la forma di un borgo medievale triangolare che salendo
verso la cima si restringe, essendosi formato a sud a grappolo, dall'antico
castello. Sulla piana ai piedi del centro storico si sviluppa la zona moderna,
essendo più accessibile. Il territorio cambia salendo da destra verso il
comprensorio della Maielletta - Passo Lanciano, diventando più impervio e
nevoso. A ovest Pretoro confina con Rapino, a sud con Fara Filiorum Petri e
all'estremo est con Roccamontepiano.

Il clima di Pretoro è fortemente influenzato dal massiccio montuoso della
Majella, per cui l'effetto mitigatore del mare è assai scarso: le
precipitazioni sono decisamente abbondanti, superano i 1000 mm, e sono
concentrate in primavera, autunno e in inverno in forma prevalentemente
nevosa, tant'è che molto spesso la neve tende ad arrestarsi proprio
all'altezza del paese, per poi trasformarsi in pioggia più a valle. Le
temperature si aggirano tra i 4-5 °C di gennaio e i 21-22 °C di luglio, per
una media annuale di 12-13 °C.

Nelle vicinanze vi sono degli scavi archeologici preistorici, che dimostrano
l'antichità del paese. Le origini del paese di Pretoro possono essere fatte
risalire al periodo italico (VI-V secolo a.C.). Per quanto concerne la
toponomastica, il nome "Pretoro" o "Preturo" deriverebbe dal nome "Praetorium"
e caratterizzerebbe un punto di vigilanza del passaggio dalla vallata nella
quale si avevano insediamenti della gente Peligna (sull'altro versante della
Maiella) all'area in cui avevano la loro sede i Marrucini ed i Frentani.
Un'altra plausibile origine sarebbe dal termine "preta", che in dialetto
abruzzese indica le pietre e, per estensione, i luoghi in cui esse abbondano,
tra i quali vi è pure la stessa area di Pretoro.

L'attuale vecchio borgo medioevale è sorto intorno al 1600 dopo la distruzione
del castello di Pretoro, arroccato sull'estremità della roccia e denominato
"Castrum Pretorii de Theti", allora presidiato costantemente da uno scudiero e
12 servitori. Bisogna notare come, sempre in questo periodo, l'insediamento
maggiore sia stato trasferito dalla valle a monte. Nel secondo medioevo si
hanno anche tracce del passaggio dei Francesi: il _Santuario della Mazza_ , da
loro costruito e adornato da un portale del secolo XIII, ne è sicura
testimonianza (la sua facciata è chiaramente rivolta a nord-ovest, cioè verso
la Francia). Pretoro in quel periodo partecipò alle crociate (XII secolo) con
alcuni suoi uomini.

L'attività artigianale dei Pretoresi era stata molto redditizia e costituiva
la maggior fonte di ricchezza. Se andiamo ad analizzare la tipologia
dell'economia pretorese tra la fine dell'Ottocento e gli inizi del Novecento,
la dovremmo definire come prevalentemente "agricolo-pastorale", laddove
l'agricoltura è essenzialmente basata sull'ulivo e la pastorizia è forte di
ben diecimila capi di bestiame già nel primo dopoguerra. Soltanto dopo la fine
della seconda guerra mondiale e la massiccia emigrazione Pretoro ha visto
stravolta la sua economia e ha sperimentato una trasformazione dell'originario
tessuto artigianale in industria.

È stato rinvenuto un documento molto importante nell'Archivio di Stato di
Chieti. Si tratta di una piantina di Pretoro realizzata nel 1854, che riporta
tutti gli edifici principali del centro storico. Sono indicate, tra le altre
cose, le due chiese principali (Sant'Andrea e San Nicola) e le rovine
dell'antico castello.

Passolanciano-Maieletta (dalla vecchia via usata dai pastori per la città
commerciale di Lanciano) e cima Blockhaus, si trovano rispettivamente a 14 e
18 da Pretoro e sono incluse al confine con il territorio del comune di
Roccamontepiano.

La fondazione Blockhaus è attiva dal 1988 e offre servizi turistici e corsi di
sci per le varie piste da sci innevate da affrontare.

Il percorso sciistico si divide in "Blockhaus" ossia la "Majelletta", che si
trova dai 1650 metri circa di Mammarosa fino ad oltre i 2000 metri. La
montagna è provvista di hotel, rifugi (il più alto è _Chalet Mammarosa_ ),
ristoranti e palestre per il noleggio e la preparazione allo sci.

Abitanti censiti[9]  

Dal dialetto particolare con caratteristiche che lo differenziano dai dialetti
circostanti, Pretoro è considerata un'oasi etnica, un'isola linguistica
soprattutto per quanto riguarda la fonetica ed il lessico, dovuta a fattori
storici ed etnici. Una lingua difficile, un dialetto particolare, gentile ed
austero allo stesso tempo, che ha parole e frasi di sorprendente efficacia,
inflessioni melodiose, penetranti, fiere, ma che presenta anche melanconie e
soavi tenerezze, e che non somiglia a nessun dialetto della vicina provincia
di Pescara e a nessun vernacolo della vallata del Foro e men che meno a quello
di Guardiagrele. Il dialetto pretorese quindi non può definirsi un dialetto
pescarese ma neanche un dialetto chietino, il che presuppone una unità etnica
pre-romana distinta dalle circostanti[ _senza fonte_ ].

Nonostante gli sforzi delle locali associazioni culturali, come recentemente
ha fatto l'ex emigrato Felice Marcantonio col "Vocabolario Italiano-Pretorese
(e cenni di grammatica pretorese)", il pretorese sta scomparendo, in quanto la
popolazione pretorese d'origine rappresenta sempre più una minoranza rispetto
ai pretoresi "acquisiti", e cioè le decine di persone, soprattutto delle
campagne di Fara Filiorum Petri, Rapino e Casacanditella, che nei decenni
scorsi si sono trasferiti nella parte bassa di Pretoro, presso la vallata del
Foro.

Il Centro museale san Domenico. Il museo è stato istituito con la
deliberazione del comune di Pretoro n. 34 del 12/02/96. Il museo ha lo scopo
di divulgare gli aspetti culturali e naturali su lupi, serpenti e la storia di
Pretoro. Il museo è sito in un locale anticamente adibito ad officina di
fabbro che, per l'apertura del museo, è stato restaurato.[10]

Altri progetti

