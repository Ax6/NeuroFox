«I soldi non valgono l'amore per una maglia e io ne ho due, una bianconera e
una azzurra.»

**Umberto Caligaris** (Casale Monferrato, 26 luglio 1901 – Torino, 19 ottobre
1940[2]) è stato un calciatore e allenatore di calcio italiano, di ruolo
terzino sinistro metodista.

Legò la sua attività calcistica principalmente a due squadre: Casale e
Juventus, ottenendo con quest'ultima i suoi principali successi durante i suoi
8 anni di militanza a cavallo degli anni 20 e 30 del XX secolo. Vincitore di
cinque campionati di Serie A, Caligaris formò – assieme al portiere Gianpiero
Combi e il terzino Virginio Rosetta, tutti e tre compagni di squadra nella
Juventus e nazionale – quella che è ritenuta dalla stampa specializzata come
la miglior linea difensiva di tutti i tempi espressa nel calcio italiano
nonché una delle migliori nella storia della disciplina.[3][4]

Con la maglia della nazionale si è laureato campione del mondo nel 1934.

Esordì a 12 anni nelle squadre libere della natìa Casale Monferrato, iniziando
nell'oratorio del Valentino e poi nello Sparta F.C.[5] Nel 1918 è campione
casalese nei 100 metri piani e nel salto in lungo.[5] Nel 1919 si diplomò
ragioniere.[5]

Nel 1919, ad Alessandria, con lo Sparta F.C. vinse il torneo "Brezzi" e fu
subito preso dal Casale.[5] Crebbe calcisticamente tra le file dei
nerostellati,[6] con i quali esordì diciottenne nella Prima Categoria (la
massima serie dell'epoca, prima dell'istituzione della Prima Divisione e
successivamente della Serie A) il 12 ottobre 1919, nella vittoriosa partita
interna contro il Valenzana (3-1).[6]

Nel 1921 divenne il capitano del Casale.[5] Con la maglia nerostellata disputò
vari campionati ottenendo due qualificazioni alle semifinali interregionali
del Nord, senza mai tuttavia riuscire ad andare oltre.

Nel 1928 passò ai corregionali della Juventus, dove tornò a formare la
celeberrima coppia di terzini con Rosetta, che già da qualche anno si formava
in nazionale. I due, con Gianpiero Combi tra i pali e con il quale formarono
una difesa eccezionale, divennero uno dei terzetti più famosi della storia del
calcio italiano,[6] che contribuì ai 5 scudetti consecutivi vinti dal club
bianconero tra il 1930 e il 1935, il cosiddetto _Quinquennio d'oro_.

Il 28 ottobre 1930, con un telegramma inviatogli dalla Federcalcio, fu
nominato Cavaliere della Corona d'Italia.[7]

Nel 1935 lasciò i bianconeri, sostituito dal giovane emergente Alfredo Foni,
passando al Brescia nel doppio ruolo di allenatore e giocatore, prima di
ritirarsi dal calcio giocato nel 1937.

Fu convocato appena ventenne in nazionale, con cui esordì il 15 gennaio 1922
contro l'Austria nell'incontro finito 3-3, al fianco di Renzo De Vecchi.
Chiuso nel suo ruolo di terzino sinistro dal succitato giocatore genoano, nei
suoi primi anni in azzurro si alternò spesso nel ruolo di terzino destro con
Virginio Rosetta. Prese parte alla spedizione olimpica azzurra ai Giochi di
Parigi 1924 e Amsterdam 1928, vincendo in quest'ultima partecipazione la
medaglia di bronzo.

Dopo la vittoria in Coppa Internazionale nel 1930, venne convocato da Vittorio
Pozzo per il campionato del mondo 1934 durante il quale però non disputò
alcuna partita; infatti la sua ultima gara in azzurro, come la prima, fu
contro la nazionale austriaca l'11 febbraio 1934. Fu questo un dispiacere per
Caligaris, il quale voleva raggiungere la cifra delle 60 presenze in azzurro
disputando una gara nei campionati mondiali.[8][9]

Tuttavia con 59 presenze (di cui 16 da capitano)[9] fu a lungo il detentore
del record di gare nella nazionale italiana, quando superò le 47 presenze di
Adolfo Baloncieri: il primato rimase suo fino al 1971, quando venne a sua
volta superato da Giacinto Facchetti. Inoltre è stato il primo giocatore
italiano a sbagliare un rigore in nazionale.[9]

La sua prima stagione in panchina a Brescia non fu delle migliori, in quanto
la squadra retrocesse in Serie B; l'anno successivo invece concluse il
campionato cadetto all'ottavo posto. Durante la stagione 1936-1937 a Brescia,
inoltre, fu colpito da una grave setticemia e salvato a stento. Ripresosi,
andò ad allenare la Lucchese.[5]

Allenò successivamente il Modena,[8] prima di tornare alla Juventus nei
campionati del 1939-1940 e del 1940-1941, quest'ultimo solamente iniziato
prima dell'improvvisa e prematura scomparsa. Il 19 ottobre 1940 Caligaris
riscese in campo in una gara tra vecchie glorie bianconere, insieme ai suoi
vecchi compagni di reparto Gianpiero Combi e Virginio Rosetta,[2] ma dopo
pochi minuti di gioco fu costretto a lasciare il campo: portato in ospedale,
fu stroncato da un aneurisma. Il commissario tecnico della nazionale, Vittorio
Pozzo, gli dedicò sulla _Stampa_ un articolo commemorativo dal titolo _Un
gladiatore_.[8] Al suo posto, subentrò sulla panchina della Juventus Federico
Munerati.

Caligaris ha ricevuto sepoltura nel cimitero di Casale Monferrato; tempo dopo,
al suo fianco venne sepolto un altro campione della disciplina, Eraldo
Monzeglio.[10]

Nel 1973, su iniziativa della Juventus, gli venne dedicato uno dei campi di
allenamento del club bianconero, siti di fronte allo stadio Comunale di
Torino.[11] Anni dopo la sua cittadina natìa, Casale, gli dedicò un torneo
giovanile,[12] mentre la Juventus, sua ex squadra, nel 2011 gli ha dedicato
una delle 50 stelle commemorative presenti nella _Walk of Fame_ bianconera
allo Juventus Stadium.[13]

[14]

Altri progetti

