**Luiz Inácio Lula da Silva** , nato **Luiz Inácio da Silva** (/luˈiz iˈnasiu
dɐ ˈsiwvɐ/) e soprannominato **Lula** , (Caetés, 6 ottobre 1945), è un
politico ed ex sindacalista brasiliano. È stato il trentacinquesimo Presidente
della Repubblica Federale del Brasile.

Dal 7 aprile 2018 è in arresto a Curitiba, scontando la pena a 12 anni ed un
mese per corruzione e riciclaggio.[1] [2]

Essendo in stato di detenzione per una condanna penale, è inibito di
partecipare alla vita pubblica per tutta la durata della pena[3].

I giornali brasiliani lo chiamano in maniera formale col suo nome per esteso
(Luiz Inácio Lula da Silva), oppure in maniera meno formale con il solo
soprannome (Lula).

Lula nacque da una famiglia povera e analfabeta a Caetés (una frazione del
comune di Garanhuns fino al 1964[4]) nello Stato brasiliano di Pernambuco.
Allo stato civile, la sua data di nascita risulta essere il 6 ottobre 1945,
anche se Lula preferisce utilizzare la data che ricordava sua madre, il 27
ottobre. Nelle aree rurali del Brasile, questa discrepanza nella data di
nascita risultante nell'atto di stato civile è comune.[5]

Subito dopo la nascita di Lula, suo padre si trasferì nella città costiera di
Santos (nello Stato di San Paolo). La madre di Lula e i suoi otto figli lo
raggiunsero nel 1952, dopo un difficoltoso viaggio di 13 giorni. Anche se il
loro tenore di vita migliorò rispetto a Pernambuco, la loro vita era ancora
molto difficile.[5]

Lula ricevette poca educazione formale; infatti lasciò la scuola dopo la
quarta elementare. La sua vita lavorativa cominciò a 12 anni, come
lustrascarpe e venditore di strada. A 14 anni trovò il suo primo lavoro
regolare in una fabbrica di lavorazione del rame. Quindi proseguì gli studi, e
ricevette un diploma equivalente al conseguimento della scuola superiore.[5]

Nel 1956 la sua famiglia si trasferì nella città di San Paolo, che offriva
maggiori opportunità. Lula, sua madre e i suoi sette fratelli vissero in una
piccola stanza nel retrobottega di un bar.[5]

A 19 anni perse un dito in un incidente, mentre lavorava come operatore di una
pressa in una fabbrica di componenti automobilistici. È intorno a quel periodo
che cominciò a interessarsi delle attività del sindacato, all'interno del
quale ricoprì diversi importanti ruoli. La dittatura brasiliana si oppose
fortemente alle attività del sindacato e, per reazione, la visione politica di
Lula si indirizzò a sinistra.[6]

Nel 1969 sposò Maria de Lourdes, che morì di parto, col loro bambino nel 1971.
Nel 1974 si risposò, questa volta con Marisa Letícia Rocco Casa (italo-
brasiliana), da cui ebbe tre bambini. Ebbe una figlia nata fuori dal
matrimonio lo stesso anno, con Miriam Cordeiro.

Nel 1978 fu eletto presidente del sindacato dei lavoratori dell'acciaio
(Sindicato dos Metalurgicos do ABC) di São Bernardo do Campo e Diadema, le
città dove si trova la stragrande maggioranza delle industrie automobilistiche
e componentistiche (tra cui Ford, Volkswagen, Mercedes-Benz e altre) e tra le
aree più industrializzate del Paese. Prima di ciò, tuttavia, Lula aveva già
ricoperto diversi ruoli nello stesso sindacato, ed è grazie a ciò che, nei
primi anni settanta, viaggiò negli Stati Uniti, proprio durante la dittatura
militare del Brasile, per seguire un corso sui sindacati, sponsorizzato
dall'AFL-CIO e da ICFTU-ORIT, l'organizzazione regionale per le Americhe dei
sindacati anticomunisti della Confederazione Internazionale per il libero
scambio. L'aver avuto stretti contatti con i sindacati nordamericani creò
qualche imbarazzo a Lula quando intraprese vie più estremiste anni dopo. Verso
la fine degli anni settanta, Lula collaborò in diverse attività dei principali
sindacati, tra cui alcuni enormi scioperi. Fu incarcerato per un mese, ma fu
rilasciato in seguito a proteste. Gli scioperi terminarono lasciando scontenti
sia le forze sindacali sia le fazioni filo-governative.

Il 10 febbraio 1980, nel pieno della dittatura militare, un gruppo di
professori universitari, dirigenti sindacali e intellettuali, tra cui Lula e
Chico Mendes, fondarono il _Partido dos Trabalhadores_ (PT), ovvero Partito
dei Lavoratori, un partito di sinistra e con idee progressiste.

Nel 1982 aggiunse il soprannome Lula al suo nome legale. Nel 1983 partecipò
alla creazione dell'associazione sindacale Central Única dos Trabalhadores
(CUT).[5] Nel 1984 il PT e Lula parteciparono alla campagna politica _Diretas
Já_ , che chiedeva un voto popolare diretto per le successive elezioni
presidenziali. Secondo la Costituzione brasiliana del 1967, i presidenti erano
eletti dai due rami del Congresso in seduta comune, più dei rappresentanti di
tutte le Legislazioni Statali, ma questo era largamente considerata una
buffonata in quanto, dal colpo di Stato militare, solo ufficiali militari di
alto livello (tutti generali in pensione), scelti dopo una consultazione
militare interna, venivano "eletti". Come risultato della campagna politica e
dopo anni di lotte civili, le elezioni del 1989 furono le prime a eleggere
direttamente un presidente dopo 29 anni.

Lula si candidò a una carica pubblica per la prima volta nel 1982, come
governatore dello Stato di San Paolo. Perse, ma aiutò il suo partito a
ottenere un numero sufficiente di voti, tali da sopravvivere.

Nelle elezioni del 1986, Lula conquistò un seggio al Congresso brasiliano. Il
Partido dos Trabalhadores partecipò alla redazione della Costituzione post-
dittatoriale; riuscirono a ottenere forti garanzie costituzionali ai diritti
dei lavoratori, ma non ottennero una redistribuzione delle aree agrarie.
Nonostante avessero partecipato al suo sviluppo, Lula e il suo partito si
rifiutarono di firmare la nuova Costituzione.

Nel 1989, quando era ancora deputato, Lula si candidò alla presidenza, come
rappresentante del PT. Nonostante fosse molto apprezzato da una grossa fetta
della società brasiliana, non piaceva agli imprenditori e ai banchieri. Di
conseguenza, fu preso di mira dai media (famosissimo il dibattito
presidenziale contro Collor, pesantemente censurato da Rede Globo), e
penalizzato da alcuni brogli durante le elezioni: per esempio, mancarono
improvvisamente sezioni di voto in quartieri prevalentemente poveri, dove Lula
era ampiamente favorito. Tutto ciò contribuì notevolmente alla sua sconfitta.
I ricchi brasiliani non si fidarono del PT soprattutto perché questo si
dipingeva come il primo partito movimento della classe operaia organizzato
dalla base: il PT era infatti formato da una blanda coalizione di gruppi di
sindacalisti, attivisti della base, cattolici di sinistra, socialdemocratici
di centro-sinistra e piccoli gruppi trotskisti. Al contrario, il Partito
Laburista Brasiliano di Vargas era fondamentalmente una massiccia
organizzazione costruita attorno ai vertici della burocrazia dei sindacati
governativi.

Lula decise di non candidarsi nuovamente al seggio di deputato nel 1990,
preferendo lavorare al miglioramento dell'organizzazione del PT nel Paese. Nel
1992 Lula partecipò alla campagna per deporre il presidente Fernando Collor de
Mello, che lo aveva sconfitto nel 1989, dopo una serie di scandali legati a
finanziamenti pubblici.

Fu nuovamente candidato alla presidenza nel 1994 e nel 1998. Nelle elezioni
del 1994, Lula fronteggiò Fernando Henrique Cardoso, ex Ministro delle Finanze
e responsabile per il _piano real_ , che portò l'inflazione brasiliana sotto
controllo, dopo decenni di crescita a due cifre. Forte di questo risultato,
Cardoso vinse le elezioni al primo turno. Nel 1998, Cardoso si ripresentò,
grazie al passaggio di un emendamento costituzionale che permetteva al
presidente di ricandidarsi, e vinse nuovamente al primo turno.

Nella campagna elettorale del 2002, Lula abbandonò sia il suo abbigliamento
informale sia il suo progetto di condizionare il pagamento dell'ingente debito
estero a una verifica. Quest'ultimo punto aveva preoccupato molti economisti,
imprenditori e banchieri, che temevano che anche solo un _default_ parziale,
congiunto al contemporaneo fallimento argentino, avrebbe avuto un effetto
devastante sull'economia mondiale.

Lula divenne presidente dopo aver vinto il ballottaggio, nelle elezioni del
2002, contro il candidato di centro José Serra del Partito della Social
Democrazia Brasiliana (PSDB). Lula fu eletto alle elezioni presidenziali il 27
ottobre 2002, al ballottaggio, con il 61% dei voti; ottenne 52,4 milioni di
voti, ovvero il più alto numero di voti della recente storia democratica del
Brasile. Assunse la carica il 1º gennaio 2003.[7] Il suo vicepresidente, con
cui fu eletto, era José Alencar, proveniente dal partito liberale brasiliano,
e attualmente appartenente al Partito Repubblicano Brasiliano.

Il 29 ottobre 2006 Lula è riconfermato presidente, con oltre il 60% dei voti
al ballottaggio, sconfiggendo il candidato del PSDB Geraldo Alckmin. Al primo
turno si era fermato poco sopra il 48%, non riuscendo quindi a centrare subito
la vittoria.

Dall'inizio della sua carriera politica fino ad oggi, Lula ha cambiato alcune
delle sue idee originali e ha moderato le sue posizioni. Invece dei drastici
cambiamenti sociali che ha proposto in passato, il suo governo ha scelto una
linea riformista, approvando la nuova legislazione sulla pensione, la tassa,
il lavoro e la giustizia, e discutendo sulla riforma universitaria. Pochissime
delle riforme proposte sono state effettivamente attuate durante il mandato di
Lula. Alcune ali del Partito dei Lavoratori in disaccordo con la crescente
moderazione messa in atto dalla fine degli anni ottanta hanno lasciato il
partito per formare ali dissidenti come il Partito Socialismo e Libertà.

Lula ha posto i programmi sociali in cima alla sua agenda politica. Sin
dall'inizio il suo programma principale era quello di sradicare la fame,
seguendo la guida di progetti già messi in pratica dall'amministrazione
Fernando Henrique Cardoso, ma ampliati dal nuovo programma _Fome Zero_ ("Fame
Zero").[8] Questo programma riunisce una serie di programmi con l'obiettivo di
porre fine alla fame in Brasile, compresa la costruzione di cisterne per
l'acqua nella regione semi-arida del Brasile di Sertão, oltre ad azioni per
contrastare la gravidanza adolescenziale, rafforzare l'agricoltura familiare,
distribuire una quantità minima di denaro per i poveri e molte altre misure.

Fome Zero ha un budget governativo e accetta donazioni dal settore privato e
da organizzazioni internazionali.

Il più grande programma sociale, tuttavia, è stato _Bolsa Família_ , basato
sul precedente programma _Bolsa Escola_ , subordinato alla frequenza
scolastica, introdotta per la prima volta nella città di Campinas dall'allora
sindaco José Roberto Magalhães Teixeira. Non molto tempo dopo, altri comuni e
stati hanno adottato programmi simili. Il presidente Fernando Henrique Cardoso
ha successivamente federalizzato il programma nel 2001. Nel 2003, Lula ha
costituito la Bolsa Família combinando la Bolsa Escola con quote aggiuntive
per il cibo e il gas da cucina. Ciò è stato preceduto dalla creazione di un
nuovo ministero: il Ministero per lo Sviluppo Sociale e la Lotta alla Fame.
Questa fusione ha ridotto i costi amministrativi e la complessità burocratica
sia per le famiglie coinvolte che per l'amministrazione del programma.

Il programma Bolsa Família è stato elogiato a livello internazionale per i
suoi risultati, nonostante le critiche interne che lo accusano di essersi
trasformato in un'arma elettorale.

Durante la sua presidenza, grazie a nuove politiche di welfare, milioni di
brasiliani hanno sensibilmente migliorato la propria condizione di vita. Il
ceto medio brasiliano è così arrivato a raggiungere il 54% della popolazione
nel 2013 (presidenza Rousseff). Il _Programa Bolsa Família_ , l'allargamento
del Sistema unico di salute (Sus) e il programma _Brasil Sem Miseria_ (Brasile
senza povertà), che eroga sussidi a milioni di famiglie, garantendo
sostentamento e scolarità gratuita, hanno contribuito a sottrarre milioni di
persone dalla fame e dall'indigenza.[9] L'indice di sviluppo umano è così
aumentato del 36% nel 2013 rispetto al 1980. Insieme a progetti come _Fome
Zero_ e _Bolsa Família_ , il programma di punta dell'amministrazione di Lula è
stato il _Programa de Aceleração do Crescimento_ (PAC, Programma di
accelerazione della crescita).

Il programma ProUni fornisce sostegno agli studenti provenienti da famiglie a
basso reddito e la durata media della scolarizzazione è aumentata da 6,1 anni
(nel 1995) a 8,3 anni nel 2010.[10]

Mentre Lula si rafforzò nella corsa alle elezioni del 2002, il timore di
misure drastiche e il paragone con Hugo Chávez del Venezuela aumentarono le
speculazioni sul mercato interno. Ciò ha portato a qualche isteria di mercato,
contribuendo a una diminuzione del valore del real ed a un abbassamento del
rating del credito del Brasile.[11]

All'inizio del suo primo mandato, il ministro delle finanze scelto da Lula era
Antonio Palocci, un medico ed ex attivista trotskista che aveva ritrattato le
sue opinioni d'estrema sinistra mentre serviva come sindaco di Ribeirão Preto,
centro dell'industria di lavorazione della canna da zucchero, nello stato di
São Paulo. Lula ha anche scelto Henrique Meirelles del Partito della Social
Democrazia Brasiliana, un eminente economista orientato al mercato, a capo
della Banca centrale brasiliana. Come ex amministratore delegato del
BankBoston era noto al mercato.[12] Meirelles fu eletto alla Camera dei
Deputati nel 2002 come membro del PSDB avversario, ma si dimise da deputato
per diventare Governatore della Banca Centrale.[12]

Silva e il suo gabinetto seguirono in parte la guida del precedente
governo[13], rinnovando tutti gli accordi con il Fondo monetario
internazionale, che furono firmati dal momento in cui l'Argentina andò in
default nel 2001. Il suo governo raggiunse un soddisfacente saldo di bilancio
primario nei primi due anni, come previsto dall'accordo con il FMI, superando
l'obiettivo per il terzo anno. Verso la fine del 2005, il governo ha ripagato
il suo debito con l'FMI per intero, due anni prima del previsto.[14] Tre anni
dopo le elezioni, Lula aveva lentamente ma con fermezza guadagnato la fiducia
del mercato, e gli indici di rischio sovrani sono scesi a circa 250 punti.

L'economia brasiliana non è stata generalmente influenzata dallo Scandalo del
mensalão, che si riferiva all'acquisto di voti nel Congresso brasiliano.[15]
All'inizio del 2006, tuttavia, Palocci ha dovuto rassegnare le dimissioni da
Ministro a causa del suo coinvolgimento in uno scandalo di abuso di potere.
Lula quindi nominò Guido Mantega, un membro del PT e un economista di
professione, come Ministro delle Finanze. Mantega, un ex marxista che aveva
scritto una tesi di dottorato (in sociologia) sulla storia delle idee
economiche in Brasile da un punto di vista di sinistra, era noto per le sue
critiche agli alti tassi di interesse, qualcosa che rivendicava interessi
bancari soddisfatti. Mantega sosteneva anche un più alto livello di
occupazione da parte dello stato.

Poco dopo l'inizio del suo secondo mandato, il governo di Lula ha annunciato
il già nominato _Programa de Aceleração do Crescimento_ (PAC, Programma di
accelerazione della crescita), un programma di investimenti per risolvere
molti dei problemi che hanno impedito all'economia brasiliana di espandersi
più rapidamente. Le misure comprendevano investimenti nella creazione e nella
riparazione di strade e ferrovie, la semplificazione e la riduzione della
tassazione e la modernizzazione della produzione energetica del paese per
evitare ulteriori carenze. L'obiettivo era rafforzare le infrastrutture del
Brasile e, di conseguenza, stimolare il settore privato e creare più posti di
lavoro. Il denaro impegnato per essere speso per questo programma è stato
considerato pari a circa 500 miliardi di real (oltre 250 miliardi di dollari)
per quattro anni. Prima di entrare in carica, Lula era stato un critico della
privatizzazione. Nel suo governo, tuttavia, la sua amministrazione ha creato
concessioni di partenariato pubblico-privato per sette strade federali.

Il PAC aveva un budget totale di 646 miliardi di real (353 miliardi di
dollari) entro il 2010 ed era il principale programma di investimento
dell'amministrazione Lula. Il settore delle infrastrutture sociali e urbane
avrebbe ricevuto 84,2 miliardi di real (46 miliardi di dollari).

Dopo decenni con il maggiore debito estero tra le economie emergenti, il
Brasile è diventato un creditore netto per la prima volta nel gennaio 2008. A
metà del 2008, sia Fitch Ratings che Standard & Poor's avevano elevato la
classificazione del debito brasiliano da speculativo a _investment grade_. Le
banche hanno realizzato profitti record sotto il governo di Lula.

Il secondo mandato di Lula fu molto più sicuro essendo non solo il padrone
indiscusso dell'affetto popolare, come il primo presidente a portare un
modesto benessere a molte persone, ma anche a controllare completamente la
propria amministrazione. I suoi due ministri principali erano spariti. Palocci
non era più necessario per calmare i nervi degli investitori stranieri e Lula
non aveva mai voluto o in qualche modo temuto José Dirceu, un esperto del
freddo calcolo politico e intrigo coinvolto anche nello Scandalo del mensalão.
La loro eliminazione congiunta ha stabilito Lula come unica guida a Brasilia.
Quando, a metà del suo secondo mandato, arrivò un momento di grave crisi
dovuta alla crisi di Wall Street nel 2008, lo gestì con disinvoltura. Il
Brasile ha goduto di buona salute economica per combattere la crisi
finanziaria globale con un grande stimolo economico durato fino alla crisi del
2014.

Le politiche economiche dell'amministrazione Lula hanno anche contribuito a
migliorare significativamente il tenore di vita, con la percentuale di
brasiliani appartenenti alla classe media consumistica saliti dal 37% al 50%
della popolazione.

Sta attuando il programma Fome Zero ("Fame Zero"), che fornisce alle famiglie
povere l'accesso ai prodotti alimentari di base attraverso l'assistenza
sociale. Durante il primo mandato di Lula, la malnutrizione infantile è
diminuita del 46 per cento. Nel maggio 2010, il Programma Alimentare Mondiale
(PAM) delle Nazioni Unite ha conferito a Lula da Silva il titolo di "campione
del mondo nella lotta contro la fame".[10]

Tra il 2004 e il 2012, grazie alle politiche della presidenza Lula, la
deforestazione amazzonica è diminuita da 27.700 km² all'anno a 4.500 km²
all'anno.[16]

Le questioni relative al settore delle miniere e dell'energia nella
piattaforma programmatica del candidato Lula furono discusse in riunioni
coordinate dal fisico e ingegnere nucleare Luiz Pinguelli Rosa. Dilma Rousseff
fu invitata da Pinguelli a partecipare al gruppo nel giugno del 2001; qui si
distinse per la sua buona conoscenza del settore. Per tutti, nel gruppo, era
scontato che Pinguelli sarebbe stato il Ministro delle Miniere e dell'Energia
in caso di vittoria di Lula alle elezioni del 2002.

Fu grande la sorpresa quando Lula, una volta eletto, scelse Rousseff per quel
ruolo. Lula dichiarò: " _Nel 2002 arriva una compagna con un piccolo computer
portatile in mano. Cominciamo a discutere e subito mi resi conto che lei aveva
una marcia in più rispetto agli altri che erano lì con lei, perché lei portava
con sé la pratica dell'esperienza come Segretaria per le Miniere e per
l'Energia di Rio Grande do Sul. Per questo pensai subito: credo di aver già
trovato qui un mio ministro._ "

Il suo lavoro al ministero fu caratterizzato dal rispetto degli impegni presi
da chi l'aveva preceduta, dall'introduzione di un modello elettrico meno
concentrato nelle mani dello Stato, al contrario di quello che avrebbero
voluto Luiz Pinguelli Rosa e Ildo Sauer. Per quanto riguarda il libero mercato
dell'energia, Dilma lo mantenne e lo ampliò. Convinta della necessità di
investimenti urgenti nel campo dell'energia elettrica per evitare il rischio
di un black out già nel 2009, Dilma trovò una strenua avversaria nel ministro
dell'ambiente, Marina Silva, preoccupata per l'impatto ambientale di molte
opere proposte dalla Rousseff.

Josè Dirceu, all'epoca ministro capo della Casa Civile, una sorta di ministro
dell'interno con poteri di sottosegretario alla Presidenza del Consiglio,
dovette dar vita a un'equipe di collaboratori che mediassero tra le posizioni
dei due ministri per tentare di risolvere le molte dispute.[17] Amico di Lula,
Pinguelli fu nominato presidente della Eletrobrás, (azienda fornitrice di
energia elettrica che coordina l'attività di tutte le imprese private
brasiliane del settore) ed ebbe, durante il suo mandato, significative
divergenze con la ministra Dilma, arrivando a mettere il suo incarico a
disposizione di Lula e poi a lasciare il governo.

Mauricio Tolmasquim, che aveva una visione del settore più vicina a quella di
Dilma, fu proposto da quest'ultima come sottosegretario esecutivo del
ministero. Tolmasquim dichiarò che, man mano che la Rousseff e il suo
sottosegretario cominciavano a conoscersi meglio, Dilma fu protagonista di
feroci scenate contro lo stesso Tolmasquim: " _È il suo modo di fare. Non è
niente di personale. E nel giro di cinque minuti torna tutto tranquillo_ ”.
Anche Ildo Sauer ebbe vari dissensi con il ministro, che avrebbe respinto le
idee di Sauer in materia di statalizzazione, tanto che fu necessario
l'intervento diretto dello stesso Lula. Secondo Luciano Zica, ex deputato
federale, che si trovò spesso a dissentire con Dilma riguardo a questioni
inerenti al problema dell'energia elettrica, " _Dilma è la persona più
democratica del mondo, a patto che si concordi al 100% con lei_ ".

Dilma propose di accelerare l'obiettivo dell'universalizzazione dell'accesso
all'energia elettrica, la cui scadenza era prevista per l'anno 2015,
impegnandosi affinché 1,4 milioni di case rurali fossero raggiunte
dall'energia elettrica nel 2006.[18] Nel governo precedente era stato lanciato
il programma "Luce nel campo" (in portoghese _Luz no Campo_ ), con l'obiettivo
di incentivare l'agrobusiness. Meta prevista da quel programma era raggiungere
un milione di famiglie, ma fino all'inizio del 2003 solo poco più della metà
risultavano effettivamente raggiunte.[19] Secondo Dilma, tale programma aveva
ottenuto risultati solo negli stati nei quali i governi locali avevano
sostenuto la popolazione[20] e propose un programma alternativo, finanziato
dal governo.[21]. Il finanziamento, inoltre, doveva essere destinato al
consumatore finale, non alle imprese.

Il programma fu lanciato nel novembre 2003 con il nome "Luz Para Todos" (
_Luce per tutti_ )[22] e mise al centro le regioni a basso indice di sviluppo
umano e le famiglie a basso reddito. Obiettivo del programma era raggiungere
entro il 2008 due milioni di famiglie. Nell'aprile 2008 il governo aggiornò il
programma, prevedendo, entro il 2010, di beneficiare ancora 1,17 milioni di
famiglie.[23] Nell'ottobre del 2008, Dilma dovette riconoscere che il governo
non sarebbe riuscito a raggiungere la meta in tempo, visto che restavano
ancora 100.000 famiglie per l'anno 2009.[24]

Conducendo uno stato agricolo ampio e competitivo, Lula si è generalmente
opposto ed ha criticato i sussidi agricoli, e questa posizione è stata vista
come una delle ragioni per l'abbandono dei paesi in via di sviluppo e il
successivo crollo dei colloqui dell'Organizzazione mondiale del commercio a
Cancún nel 2003 rispetto ai sussidi agricoli del G8. Il Brasile ha svolto un
ruolo importante nei negoziati riguardanti i conflitti interni in Venezuela e
Colombia e ha concentrato molti sforzi per rafforzare il Mercosur.[25] Durante
l'amministrazione Lula, il commercio estero brasiliano è aumentato
drasticamente, passando da deficit a diverse eccedenze dopo il 2003. Nel 2004
l'eccedenza è stata di 29 miliardi di dollari, a causa di un sostanziale
aumento della domanda globale di materie prime. Il Brasile fornì inoltre
truppe alle Nazioni Unite e condusse una missione di _peace-keeping_ ad
Haiti.[26]

Secondo _The Economist_ del 2 marzo 2006, Lula aveva una politica estera
pragmatica, vedendosi come un negoziatore, non un ideologo, un leader abile
nel riconciliare gli opposti. Di conseguenza, fece amicizia con il presidente
venezuelano Hugo Chávez e con il presidente degli Stati Uniti George W.
Bush.[27] Lula ha anche guadagnato una statura crescente nell'emisfero
australe attraverso la crescita economica in Brasile. Nel 2008, si dice che
sia diventato un "uomo di punta per la guarigione delle crisi regionali", come
nell'escalation delle tensioni di quell'anno tra Colombia, Venezuela ed
Ecuador.[28]

Ha viaggiato in oltre 80 paesi durante la sua presidenza.[29] Uno degli
obiettivi della politica estera di Lula era che il paese ottenesse un seggio
come membro permanente del Consiglio di sicurezza delle Nazioni Unite. In
questo non ha avuto successo.[29]

Il 9 maggio 2007 il Presidente Lula ha ricevuto Papa Benedetto XVI in visita
ufficiale in Brasile, arrivato per proclamare santo il francescano Frei
Galvão.

Il caso internazionale suscitato dalla condanna di Sakineh Mohammadi Ashtiani
per il reato di adulterio, con una sentenza di esecuzione per lapidazione, ha
portato a chiedere l'intervento di Lula a suo nome. Sulla questione, Lula ha
commentato: " _Ho bisogno di rispettare le leggi di un paese [straniero]. Se
la mia amicizia con il presidente dell'Iran e il rispetto che ho per lui
valgono qualcosa, se questa donna è diventata una seccatura, la riceverà il
Brasile_ ". Il governo iraniano, tuttavia, declinò l'offerta.[30][31] Le
azioni e i commenti di Lula hanno suscitato polemiche. Mina Ahadi, politica
comunista iraniana, ha accolto l'offerta di asilo di Lula per Ashtiani, ma ha
anche ribadito un appello per la fine della lapidazione e chiedendo la
cessazione del riconoscimento e del sostegno al governo iraniano a tale
pratica.[32][33][34][35] Jackson Diehl, direttore editoriale del _Washington
Post_ , ha definito Lula " _il miglior amico dei tiranni nel mondo
democratico_ " e ha criticato le sue azioni.[30] Shirin Ebadi, attivista
iraniana per i diritti umani e vincitore del Premio Nobel per la Pace, ha
osservato l'intervento di Lula in una luce più positiva, definendolo un
"potente messaggio alla Repubblica Islamica".[36]

Nel giugno del 2010, quattro mesi prima della fine del suo secondo mandato,
non potendosi candidare per un terzo mandato consecutivo, ha indicato la
politica ed economista Dilma Rousseff, ministro della Casa Civil nel suo
governo, per il ruolo di candidata del PT alla presidenza della repubblica.

Durante la campagna per le elezioni presidenziali dell'ottobre 2010, si è
speso in prima persona per sostenere la Rousseff e l'ha accompagnata in molte
manifestazioni ufficiali del partito. Prima di passare il testimone alla nuova
Presidente si oppone all'estradizione dell'ex terrorista italiano Cesare
Battisti, condannato all'ergastolo, con sentenza passata in giudicato, per
quattro omicidi.[37]

A fine ottobre del 2011 viene rivelato che Lula soffre di un tumore alla
laringe e che si sarebbe perciò sottoposto a trattamenti chemioterapici.[38]

Nel 2016 Lula viene coinvolto nella Operação Lava Jato (Operazione
Autolavaggio), con l'accusa di aver ricevuto denaro dalla Petrobras, oltre a
favori da parte di imprese, come la costruzione di un ranch e di un
appartamento fronte mare.[39] La presidente Dilma Rousseff ha tentato di
nominare Lula ministro, secondo alcuni per sottrarlo all'inchiesta, ma la
nomina è stata bloccata dalla giustizia.[40]

Il 4 marzo 2016 è stato fermato e interrogato per tre ore nell'ambito di
un'inchiesta sui rapporti di Petrobras: Lula ha respinto le accuse di
corruzione. A giudizio dopo un anno, Lula è stato ritenuto colpevole di aver
accettato tangenti del valore di 3,7 milioni di reais (1,2 milioni di
dollari), venendo condannato il 12 luglio 2017 dal giudice Sérgio Moro, in
primo grado, a nove anni e mezzo di prigione[41], ma rimanendo libero in
attesa dell'appello. Quando questo è stato deciso, in secondo grado la pena è
stata aumentata a 12 anni[42] e la Corte suprema ha respinto il suo appello
contro la provvisoria esecutività della sentenza.

Il 7 aprile 2018, dopo aver tenuto un discorso di fronte al Sindacato dei
Lavoratori Metallurgici dell’ABC a São Bernardo do Campo, Lula si consegna
spontaneamente alla Polizia Federale per rispettare il suo mandato d’arresto e
viene condotto a Curitiba a scontare la pena inflittagli[43]. In ragione della
condanna, i suoi diritti politici risultano sospesi in conformità con la
"Legge Fedina Pulita": "la sua candidatura è virtualmente nulla, perché la
legislazione brasiliana impedisce che i condannati in seconda istanza, come il
suo caso, possano presentarsi a cariche elettive"; la Corte Suprema ha poi
negato anche la sua scarcerazione temporanea.[44].

Secondo i sondaggi Lula avrebbe potuto vincere largamente le elezioni
presidenziali[45], poi vinte dal candidato di estrema destra Jair Bolsonaro su
Fernando Haddad. I sostenitori del PT hanno accusato gli avversari di aver
ordito un golpe giudiziario contro Lula e Rousseff.[46] In quanto non
condannato in via definitiva, il Comitato per i Diritti Umani delle Nazioni
Unite ha dichiarato che Lula avrebbe dovuto poter candidarsi alle
elezioni.[47]

Nel novembre 2018 ha ricevuto una nuova incriminazione[48], ma il 15 dicembre
un magistrato del Supremo Tribunale Federal ha deciso che i detenuti
condannati in secondo grado devono essere scarcerati in attesa di sentenza
definitiva, decisione che potrebbe essere applicata anche a Lula.[49]

Il 29 gennaio 2019 muore il fratello Genival Inácio da Silva, "Vavá", ex
metallurgico, a causa di un cancro al polmone, e i giudici negano a Lula il
permesso di partecipare alle esequie[50]. Il fratello era stato oggetto di
intercettazioni e perquisizioni domiciliari da parte della Polizia Federale
nell'ambito di un'inchiesta sulle irregolarità delle macchine da gioco
truccate, riguardo alla quale il Pubblico Ministero escluse il rinvio a
giudizio per insufficienza di prove[51].

A causa di una meningite fulminante, il nipote Arthur, figlio di Sandro Luís,
viene improvvisamente a mancare il 1º marzo 2019 all'età di sette anni[52]. La
notizia è stata comunicata su Twitter dal Presidente del Partito dei
Lavoratori, Gleisi Hoffmann, mentre Lula si trova in carcere e i suoi avvocati
hanno presentato istanza di permesso speciale per partecipare al rito
funebre[53].

Noto tifoso del Corinthians, nel novembre 2004 nominò Kaká ambasciatore contro
la fame del PAM, il programma alimentare mondiale dell'ONU.[54][55]
Nell'autunno 2008, durante una visita in Italia, il presidente rossonero
Berlusconi lo accolse facendogli incontrare i calciatori brasiliani che -
all'epoca - facevano parte della squadra.[56]

Altri progetti

  

