Lo **sciopero delle lancette** fu il nome dato ad una agitazione operaia
scoppiata a Torino nell'aprile del 1920, che si opponeva all'applicazione
dell'ora legale, evento che costringeva gli operai a uscire di casa per
recarsi in fabbrica col buio anche in primavera ed estate. La contestazione
sfociò in una serie di lotte ed episodi di occupazione delle fabbriche. Gli
operai dettero vita ai consigli di fabbrica e per il loro riconoscimento si
movimentò l'intera[ _senza fonte_ ] classe operaia torinese per dieci giorni
di seguito (i soli metallurgici per un mese intero).

Tra i promotori ci fu Pietro Ferrero.

Alla Fiat Brevetti, per protesta, vennero portate indietro di un'ora le
lancette di tutti gli orologi dello stabilimento. La dirigenza dell'azienda
rispose licenziando tutta la commissione interna.

Il movimento si esaurì una volta sconfessato dal PSI e dalla CGL.

L'Italia uscita dal primo conflitto mondiale era afflitta da numerosi
problemi: la necessità di convertire parte dell'industria bellica in industria
civile, l'aumento della disoccupazione, il reinserimento degli ex soldati
all'interno della società, le forti tensioni tra nazionalisti e movimento
operaio.[1] Gli anarchici, che dovevano ricostruire le proprie file dopo la
stretta repressiva operata dalle autorità nel corso della guerra, diedero
vita, nel 1919, ad una organizzazione nazionale, l'Unione anarchica
italiana.[1] Continuarono l'attività di propaganda, l'attività sindacale
all'interno dell'Unione sindacale italiana ,tornarono a fare propaganda nelle
città e nelle campagne per rendere i lavoratori coscienti dei propri diritti.

Già nel corso del 1919, comunque, la tensione sociale era cresciuta
notevolmente. Numerose erano state le manifestazioni spontanee contro il
carovita. Ad esse avevano partecipato anche le donne, spesso tra le promotrici
e comunque in prima fila. L'anno successivo gli operai chiesero consistenti
aumenti salariali, per bilanciare l'inflazione che erodeva i loro stipendi. Il
governo cercò di venire incontro alle richieste dei lavoratori con
l'introduzione a febbraio della giornata lavorativa di otto ore per i
metalmeccanici e un meccanismo simile alla scala mobile, oltre all'invito
rivolto ai socialisti riformisti i collaborare al governo. I sindacati
potevano contare su un seguito imponente: la Confederazione Generale del
Lavoro aveva quasi due milioni di iscritti; nettamente più piccola, ma
comunque consistente, era l'Usi, a cui aderivano circa 300.000 persone.[2]
Essi decisero perciò di dare inizio all'ostruzionismo, a cui gli industriali
risposero con la serrata. Il gesto di sfida degli imprenditori fece
precipitare gli eventi. Gli operai metallurgici di Milano e Torino, infatti,
occuparono le principali fabbriche; in breve tempo la protesta si estese anche
ad altre città fino a contare 300 stabilimenti in mano a circa 500.000
operai.[3] Gli anarchici presero parte agli eventi con grande entusiasmo. Così
scriveva l'Umanità Nova: «Per noi anarchici il movimento è molto serio e
dobbiamo fare il possibile per incanalarlo verso una maggiore estensione
tracciando un programma preciso di attuazioni da completarsi e perfezionarsi
radicalmente ogni giorno, prevenendo oggi le difficoltà di domani perché il
movimento non vada ad infrangersi e ad esaurirsi.»[3]

Nonostante la passività dei dirigenti della Confederazione del lavoro e del
Partito socialista italiano, buona parte della popolazione operaia vede ancora
in queste due organizzazioni gli strumenti per abbattere la macchina dello
stato borghese[ _senza fonte_ ]. Nell'ottobre del 1919 a Bologna si tenne il
congresso del Partito Socialista, che fino ad allora era stato diretto
dall'ala riformista di Nome Turati, ma che venne sconfitta dall'area
massimalista di nome Lazzari e nome Serrati.[4] La posizione dei massimalisti
è estremamente ambigua: rivoluzionaria a parole, ma estremamente moderata nei
metodi e nell'organizzazione del proletariato rivoluzionario. Visto
l'atteggiamento mediatore che ebbero con l'apparato burocratico, comunque,
questo rimase in mano ai riformisti. Alle elezioni del novembre 1919 il Psi
diventò il più forte partito organizzato del paese, prendendo 1.840.000 voti e
156 seggi.[5] L'affermazione del Psi fu determinata dal clima incandescente e
rivoluzionario della società e in dicembre in tutta Italia dilagarono per
alcuni giorni manifestazioni popolari e aggressioni ad ufficiali, sedi
nazionaliste e fasciste.

Nel maggio 1919 quattro giovani socialisti (Antonio Gramsci, Palmiro
Togliatti, Umberto Elia Terracini e Angelo Tasca) fondano l'Ordine Nuovo, una
rassegna settimanale che intendeva "mobilitare le intelligenze e volontà
socialiste".[6] L'intenzione principale del gruppo era quella di formare
un'avanguardia di operai e studenti, attraverso una paziente propaganda
marxista. Ciò che accomunava i fondatori della rivista era l'ispirazione alla
Rivoluzione d'Ottobre; il 15 maggio uscì il primo numero della rivista e nei
suoi articoli Gramsci affermava che il consiglio di fabbrica doveva essere
eletto da tutti i lavoratori, indipendentemente dalla loro collocazione
politica, in modo che gli operai assumessero in pieno la funzione dirigente
che spettava loro in quanto "produttori".[6] Gli ordinovisti cercavano anche,
nel concreto, di elaborare gli strumenti che potevano permettere al
proletariato di estromettere la borghesia nella gestione economica della
società. La loro attenzione si rivolse alle Commissioni Interne, in quanto
strumento dalla natura contraddittoria: venivano usate dai lavoratori come
arma di difesa contro gli industriali e i rappresentanti militari in azienda,
ma allo stesso tempo erano viste dalle autorità governative come lo strumento
di collaborazione, tra operai e industriali. Con l'acutizzarsi della lotta di
classe, il protagonismo dei lavoratori fece diventare tali commissioni sempre
più degli organismi che esprimevano gli interessi della classe operaia, dei
veri e propri embrioni del controllo operaio. Miravano a garantire i diritti
dei lavoratori, a rivendicare gli aumenti salariali, a difendere le varie
condizioni lavorative . Gli ordinovisti comprendevano tutti i limiti di
democrazia delle Commissioni, ma diedero indicazione ai lavoratori socialisti
di operarvi all'interno per scardinarle. Rivendicano infatti la necessità di
un organismo autonomo e democratico fondato su questi criteri: il diritto di
tutti gli operai di eleggere i membri della Commissione e l'organizzazione
della rappresentanza operaia per unità produttiva. I dirigenti riformisti
accusarono l'Ordine Nuovo di voler scompaginare le file del sindacato e del
partito. Gramsci rispose spiegando come "la creazione di nuove istituzioni
operaie a tipo soviettista non diminuirà la potenza delle istituzioni attuali
ma darà loro una base permanente e più concreta".[7] Ciò che evidenziavano gli
ordinovisti era il fatto che non era il partito a fare la rivoluzione, ma la
classe operaia organizzata. I dirigenti riformisti, spaventati dalla portata
rivoluzionaria e di classe delle nuove strutture del proletariato torinese,
fecero di tutto per non diffondere in tutto il paese l'esperienza dei
Consigli. Inoltre, Gramsci ritenne necessario collegare i nuovi organi della
democrazia operaia con la città e le campagne, in modo tale da strutturare le
prime fondamenta di uno stato nuovo. Si stava delineando una battaglia che non
poteva essere limitata alle officine ma doveva allargarsi alle altre fasce
sociali produttive, come contadini e ceti medi per poter distruggere lo stato
borghese e sostituirlo con uno stato diretto dalla classe operaia.

Già dai primi mesi del 1920 la situazione si fece più turbolenta e si
determinò un salto di qualità. Alle occupazioni delle officine, come avvenne
per il cotonificio Mazzonis tra febbraio e marzo, si affiancarono le parole
d'ordine del Consiglio e del governo proletario.[8] Il caso che fece scoppiare
la protesta tra gli operai metallurgici riguardò in apparenza la questione
dell'ora legale, misura applicata durante la guerra dalle industrie per
risparmiare energia e mal digerita dai lavoratori; la questione di fondo
tuttavia era il riconoscimento o meno del potere dei consigli di fabbrica. Il
22 marzo la Commissione Interna delle “Industrie Metallurgiche” si oppose
all'ora legale e un operaio riportò indietro le lancette. La Direzione usò
l'episodio come pretesto per dimostrare il proprio potere licenziando tre
operai della Commissione Interna e multandola; al che i lavoratori convocarono
uno sciopero che durò tre giorni, che passò appunto alla storia come "sciopero
delle lancette".[9] Lo sciopero dilagò in tutte le officine e l'Amma
(padronale metalmeccanica) rispose con la serrata generale degli stabilimenti
metallurgici e con l'occupazione militare delle aziende.

Questi eventi videro gli anarchici rimanere ai margini della lotta operaia.
Nel bene e nel male, gli avvenimenti furono infatti decisi dai sindacalisti
della Confederazione e dai dirigenti socialisti. L'Unione anarchica ebbe un
ruolo trascurabile. I militanti libertari ebbero una funzione importante
all'interno del Sindacato Ferrovieri Italiani (Sfi), che diede un apporto
fondamentale nel tentativo di portare avanti la produzione, mettendo a
disposizione numerosi convogli per il trasporto dei prodotti. L'Usi contribuì
alla gestione degli stabilimenti, ma dimostrò di non avere una influenza sulle
masse nemmeno paragonabile a quella della CGdL. Quando quest'ultima decise di
far uscire gli operai dalle fabbriche, non poté fare altro che adeguarsi,
anche se a malincuore.

Il 13 aprile il Consiglio delle Leghe (una sorta di esecutivo delle
Commissioni) convocò uno sciopero generale al quale aderirono 200.000 operai
torinesi. Venne dispiegato un intero esercito in assetto da guerra con
mitragliatrici e autoblindo che assediarono le Camere del lavoro, le sedi del
Psi e i punti strategici della città. Il 14 aprile lo sciopero si estese a
livello regionale, coinvolgendo così 500.000 lavoratori delle città e delle
campagne.[3] Non mancano anche casi di solidarietà spontanea tra gli operai di
diverse altre città. A Livorno, Firenze, Genova e Bologna i ferrovieri
bloccarono i treni carichi di truppe dirette a Torino, e spesso vennero
convocate manifestazioni spontanee nelle quali echeggiava il grido “Viva i
metallurgici torinesi! Viva i consigli di fabbrica!“. Il 24 aprile Ludovico
D'Aragona, segretario della CGL, firmò un compromesso con gli industriali.[10]
Le Commissioni Interne e i Consigli di Fabbrica non vennero aboliti, ma nello
stesso tempo non ne furono riconosciuti i ruoli di controllo, che per un anno
i lavoratori avevano rivendicato con la loro lotta. La sconfitta fu chiara
agli occhi di tutti: una simile lotta politica poteva avanzare in senso
rivoluzionario oppure restaurare il regime capitalistico in fabbrica con una
dura repressione. Solo i dirigenti della Cgl e del Psi potevano decidere in
quale direzione portare il movimento e scelsero la seconda. Gramsci commentò
così l'intera vicenda: «La classe operaia torinese è stata sconfitta. Tra le
condizioni che hanno determinato la sconfitta è anche la superstizione, la
cortezza di mente dei responsabili del movimento operaio italiano (…) La vasta
offensiva capitalista fu minuziosamente preparata senza che lo 'Stato
maggiore' della classe operaia organizzata se ne accorgesse, se ne
preoccupasse: e questa assenza delle centrali dell'organizzazione divenne una
condizione della lotta, un'arma tremenda in mano agli industriali (…) Bisogna
coordinare Torino con le forze sindacali rivoluzionarie di tutta Italia,
bisogna impostare un piano organico di rinnovamento dell'apparato sindacale
che permetta alla volontà delle masse di esprimersi.»[11]

Mentre gli industriali schieravano contro i lavoratori torinesi tutto
l'apparato repressivo dello Stato, i dirigenti del Psi e della Cgl fecero di
tutto per isolare gli operai torinesi. La direzione massimalista del Psi si
dimostrò infatti completamente incapace di applicare le parole ai fatti e di
liberarsi dai legami con il gruppo parlamentare ancora in mano ai turatiani e
con i dirigenti riformisti della CGL.[12] La vicenda finì con un effimero
successo sindacale: i lavoratori ottennero consistenti aumenti salariali e la
promessa, mai mantenuta, di una loro maggiore partecipazione al controllo
delle aziende. Dal punto di vista politico la disfatta fu, invece, innegabile.
Nel settembre del 1920, con l'occupazione delle fabbriche, questo limite
esistente durante tutto il Biennio rosso si svilupperà ulteriormente, fino
alla sconfitta definitiva del movimento rivoluzionario e l'ascesa del
fascismo.

