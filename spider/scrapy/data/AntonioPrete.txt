**Antonio Prete** (Copertino, 1º dicembre 1939) è un critico letterario,
professore universitario e scrittore italiano.

Nato nel Salento, con cui mantiene un legame forte e dove ha vissuto fino al
conseguimento della maturità classica, Antonio Prete si è poi laureato in
lettere all'Università Cattolica, perfezionandosi in filologia italiana.

Dopo alcuni anni di insegnamento liceale, prevalentemente a Milano, è passato
all'Università di Siena, dove ha insegnato come ordinario Letteratura
comparata. È stato "visiting professor" nelle università di Paris III, Paris
VIII, Montpellier, Canterbury, Salamanca, Brown University, Yale, École
Normale di Lyon e altrove. Nel 2006 è stato ospite come _professeur invité_ al
Collège de France e nel 2012 all'Università di Harvard.

Ha collaborato a riviste letterarie e filosofiche quali "Per la critica", "aut
aut", "Il piccolo Hans", "Poesia", "Il semplice", "l'immaginazione" e, dal
1989, "Il gallo silvestre", semestrale che ha fondato (insieme con Attilio
Lolini) e diretto con l'intento di studiare e presentare poeti in lingua
italiana e in altre lingue e che pubblica occasionalmente anche i volumi
"Quaderni del gallo silvestre" per le edizioni Manni. Suoi saggi anche su
riviste francesi come “Po&sie” e “Europe”.

Collabora con Radio3.

Scrive saggi, narrativa, poesia.

Come saggista, oltre agli scritti su Leopardi e Baudelaire, a partire dagli
anni Novanta ha condotto un'esplorazione di alcuni sentimenti ricostruendo le
forme della loro rappresentazione letteraria: _Nostalgia_ , 1992 (una nuova
edizione allargata nel 2018); _Trattato della lontananza_ , 2008,
_Compassione_ , 2013 (intorno alla traduzione spagnola del _Trattato della
lontananza_ è nato il blog spagnolo _Tratado de la lejania_ ); _Il cielo
nascosto. Grammatica dell’interiorità._

Nella narrazione privilegia il racconto breve, secondo linee di ricerca
esistenziale e fantastica ( _L'imperfezione della luna_ , 2000; _Trenta gradi
all'ombra_ , 2004; _L'ordine animale delle cose_ , 2008). Nei racconti
frequenti i temi cosmologici e relativi alla natura e agli animali.

Nella poesia ( _Menhir_ , 2007; _Se la pietra fiorisce_ , 2012) è presente,
secondo forme essenziali, una dimensione meditativa e interrogativa, oltre che
un dialogo con poeti come Paul Celan e Edmond Jabès. Spesso il verso è in
relazione con le modulazioni della prosa.

Tra i suoi campi di interesse, Giacomo Leopardi, Charles Baudelaire ed Edmond
Jabès, sui quali viene considerato uno specialista, ma anche la
rappresentazione delle passioni nel linguaggio poetico e nella narrazione, i
problemi e le avventure della traduzione, soprattutto quella poetica, la
tradizione simbolista francese e in generale la formazione e la natura del
linguaggio poetico, la rappresentazione della natura e del "naturale" in
letteratura, scrittori italiani (Dante, Petrarca e il petrarchismo, Boccaccio,
Michelangelo poeta, Francesco De Sanctis, Benedetto Croce, Giovanni Pascoli,
Tommaso Landolfi, Giorgio Caproni, Mario Luzi, Andrea Zanzotto) e francesi
(Montaigne, Stéphane Mallarmé, Arthur Rimbaud, Paul Verlaine, Paul Valéry,
Marcel Proust, André Gide, René Char, Pierre Jean Jouve, Maurice Blanchot,
Yves Bonnefoy) e qualcuno di altre lingue (come Emily Dickinson, Rainer Maria
Rilke, Paul Celan, Antonio Machado, Pablo Neruda, Rafael Alberti), alcuni
testi dei quali ha tradotto in italiano. Una sua antologia di traduzioni
poetiche è _L’ospitalità della lingua_ (una prima edizione è del 1996, seconda
edizione allargata nel 2014). La traduzione è un tema di frequenti indagini e
di riflessioni : su questo il volume _All’ombra dell’altra lingua. Per una
poetica della traduzione_ (2011).

Suoi interventi si trovano anche su Zibaldoni e altre meraviglie, sito curato
da Enrico De Vivo, e su altre riviste cartacee e on-line (in particolare su
Doppiozero).

I suoi libri di critica più importanti, tradotti anche all'estero[1], sono
quelli su Leopardi, a cominciare da _Il pensiero poetante_ (all'edizione del
1980 sono seguite diverse edizioni), che analizza il laboratorio labirintico
del poeta a partire dallo _Zibaldone_ indagando in particolare sulla
centralità del desiderio, sul rapporto tra filosofia e poesia, sulla critica
della civiltà, e mostrando come il pensiero leopardiano sia animato nelle sue
forme dall'esperienza poetica e questa esperienza abbia a sua volta un'energia
fortemente conoscitiva. La ricerca prosegue con _Finitudine e Infinito_ , dove
il pensiero leopardiano è visto come compresenza della leggerezza e del
deserto, della parola poetica e del tragico cui appartiene la condizione
umana. Però, nel deserto c'è un fiore, ovvero la poesia, e anche il nulla ha
un riverbero di luce. Sono poi seguiti via via i saggi raccolti nel libro _Il
deserto e il fiore_. Ha scritto anche saggi su Baudelaire, come _L'albatros di
Baudelaire_ e _I fiori di Baudelaire. L'infinito nelle strade_.

Un altro filone della sua ricerca è quello che parte da _Prosodia della
natura_ (1993) e mette in relazione l'ordine fisico delle cose e il linguaggio
della poesia, attraverso alcune figure: luce, stelle, acqua, nuvole, fuoco,
piante e animali. Queste figure sono il respiro del linguaggio poetico. A
partire del _Cantico delle creature_ e attraverso la _Commedia_ , il
_Canzoniere_ e le _Rime_ del Tasso, ma soprattutto ancora Leopardi e
Baudelaire, si mostra come la natura sia ormai diventata opaca e
inconoscibile, tuttavia di lei è possibile sentire l'energia e il ritmo grazie
ai poeti. In questo senso anche _Il demone dell'analogia_ (1986) cerca quella
pulsione nascosta tra nome e cosa, alla ricerca di una geometria della
rappresentazione poetica, tra le "sue ferite e le sue ceneri, i suoi eccessi e
la sua vanità"[2], analizzata in alcuni classici dell'allegoria moderna
(ancora Leopardi, Baudelaire, Valéry). La sezione _Frammenti sull'arte
poetica_ raccoglie riflessioni sugli elementi costitutivi del linguaggio
poetico, aperte alla ricerca del "pensiero poetante", cuore della riflessione
di Prete. Nel 2003 ha pubblicato la traduzione poetica dei _Fiori del male_ di
Baudelaire, alla cui esecuzione ha atteso per molti anni.

Alcuni saggi di particolare rilievo. _Trattato della lontananza_ (2008):
attraverso la descrizione di figure come l’addio, l’orizzonte, il cielo, la
partenza, l’esilio, l’amor de lonh, ecc., il saggio ripercorre le forme di un
sapere letterario e figurativo che tiene aperto il tempo e lo spazio della
lontananza, mentre la tecnica oggi dominante tende a portare il lontano nel
qui e ora, nel consumo immediato e non fantastico dell’immagine (il greco
_tele_ , lontano, è il termine che va a comporre molti strumenti della tecnica
contemporanea: televisione, telefono, ecc.).

_Compassione. Storia di un sentimento_ (2013) ripercorre le figure con le
quali la scrittura poetica e narrativa mette in scena “il tu colpito dal
dolore”: dalla tragedia dei Greci alle grandi narrazioni ottocentesche, dai
racconti e dai versi sulla spietatezza – morte della compassione – propria
delle guerre alle figurazioni artistiche della Pietà, dalla rappresentazione
del dolore animale alle figurazioni orientali della compassione, il libro
mostra il prender forma di un pensiero della relazione con l’altro che passa
attraverso la condizione dolorosa.

_Il cielo nascosto. Grammatica dell’interiorità_. Il saggio segue lo svolgersi
di alcune figure: il “conosci te stesso” della sapienza greca, osservato nel
suo definirsi come senso del limite e della finitudine, il raccoglimento, come
prende forma nella narrazione e nella poesia, la riflessione sull’amore come
momento della conoscenza di sé, il rapporto tra le cosmografie celesti e
quelle interiori, la “cura di sé”, intesa come ricerca di una terrena,
temperata, felicità, il cammino e le sue raffigurazioni fisiche e ascetiche,
il soliloquio, le rappresentazioni interiori del tempo altro e dell’altrove,
l’autoritratto nella pittura, il teatro dell’io e alcune sue scene, come il
Narciso, l’amor proprio e il prender campo del tu. Ogni capitolo termina con
la voce di un possibile lessico dell’interiorità: attesa, silenzio, stupore
ecc.

Nel 2010 l’Università degli studi di Lecce ha tenuto due giornate di studio
dedicate ad Antonio Prete (atti raccolti nel volume _Pensiero poetante e
poetica della lontananza_ , a cura di Carlo Alberto Augieri). Una Bibliografia
generale degli scritti di Antonio Prete (1963-2017) è nel volume _Antonio
Prete, scrittura delle passioni_. _Una conversazione, una bibliografia e due
saggi inediti_ , a cura di Carlo Tirinanzi De Medici (2018).

Tra i premi letterari ricevuti: nel 2003 il Premio Vittorini, nel 2013 il
Premio leopardiano La Ginestra, nel 2017 il Premio Mondello nel 2018 il Premio
Letterario Castelfiorentino e il Premio per la saggistica (Anghiari, Libera
Università dell’autobiografia).

Altri progetti

