Pur senza una formale definizione linguistica, il termine _**patois**_
(pronuncia /pa'twa/) è usato per descrivere una lingua considerata non
regolare. Deriva dal francese antico _patoier_ , che significa _gesticolare_ ,
da _patte_ (= zampa)[1][2].

A seconda dei casi, può riferirsi a:

Non si applica comunemente ai gerghi, che sono varietà linguistiche basate su
un lessico. Esistono, tuttavia, alcune eccezioni come nel Milanese, dove il
termine indicava proprio il gergo tipico della malavita.

Il termine implica distinzioni di classe tra i locutori del patois e quelli
della forma linguistica dominante o standard usata in letteratura e nelle
cronache (in gergo professionale, l' _acroletto_ ).

In Francia, il termine patois è stato usato per descrivere il francese non
parigino, i dialetti e le lingue provinciali quali il bretone, il piccardo,
l'occitano e il savoiardo dal 1643.

In Italia, vengono definiti con il termine _patois_ alcuni idiomi regionali
alpini del nord-ovest, in particolare il dialetto valdostano, l'arpitano e le
parlate gallo-italiche.

La parola presume una visione di tali idiomi come arretrati, rurali e non
letterari, ed è quindi considerata offensiva dai locutori degli idiomi stessi.

Molte delle forme vernacolari di inglese parlate nei Caraibi sono anche dette
patois (talvolta scritto in questo contesto _patwah_ ).  
Si nota specialmente in riferimento alla lingua creolo-giamaicana dal 1934.

Spesso questi patois sono popolarmente considerati imbastardimenti
dell'inglese o gerghi, ma casi come il giamaicano sono più correttamente
classificati come lingue creole: questo, infatti, è il termine analogo nei
Caraibi francofoni per gli idiomi locali derivati dal francese. Si parlano dei
patois anche sulla costa atlantica della Costa Rica e nell'isola di Santa
Lucia, nelle Piccole Antille.

