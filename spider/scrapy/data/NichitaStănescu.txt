**Nichita Stănescu** (Ploiești, 31 marzo 1933 – Bucarest, 13 dicembre 1983) è
stato un poeta e saggista rumeno, tra i premiati del Festival della poesia di
Struga, del quale sono stati insigniti anche i Premi Nobel Eugenio Montale e
Pablo Neruda. Dopo la caduta della cortina di ferro, fu eletto membro
permanente dell'Academia Română.

Nato a Ploiești, nel Distretto di Prahova, in Romania, da Nicolae H. Stănescu
(1908-1982) e dalla sovietica Tatiana Cereaciuchin, originaria di Voronež
(nella parte sud-occidentale del Paese), compì i primi studi nella città
natale, quindi si trasferì nella capitale Bucarest per studiare Letteratura e
lingua romena all'università cittadina. Si laureò nel 1957, cinque anni dopo
le nozze con una certa Magdalena Petrescu: in seguito ebbe altre due mogli
(Doina Ciurea nel 1962 e Todoriţa "Dora" Tărîţa nel 1982).

Per tutta la sua carriera, Stănescu collaborò con alcuni giornali, ai quali
rimase sempre legato: _Gazeta Literară_ , _România Literară_ e _Luceafărul_.
Come poeta, debuttò nel 1960 con la raccolta di versi _Sensul iubirii_ ,
comparsi nel corso delle edizioni del quotidiano _Luceafărul_. La sua ultima
composizione fu un'altra raccolta: _Noduri şi semne_ che uscì nel 1982, un
anno prima della morte del poeta, causata dalla grave epatite di cui soffriva.
Le sue tematiche favorite erano l'amore e l'eros.

Ha vinto molti premi letterari, dei quali si ricordano il Premio Herder nel
1976 e quello del Festival della poesia di Struga nel 1982. È stato anche
nominato per il Premio Nobel per la Letteratura.

Altri progetti

