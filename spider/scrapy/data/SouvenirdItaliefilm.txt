_**Souvenir d'Italie**_ è un film del 1957 diretto da Antonio Pietrangeli.

Riviera Ligure di Ponente. Margaret è una ragazza inglese che viaggia a bordo
di una MG bianca. Dopo una disavventura con alcuni ciclisti, incontra Hilde e
Josette, una tedesca e una francese, che viaggiano in _autostop_. Le tre
ragazze continuano insieme il loro viaggio; ma essendo rimaste senza benzina,
spingono per errore la macchina in mare. Vengono poi trasportate dai
carabinieri in jeep a Portofino.

Dopo un comprensibile momento di scoramento, Margaret viene convinta dal
console inglese di Portofino a continuare il viaggio con le sue nuove
compagne. Giunte a Venezia, dove un conte offre loro ospitalità nel suo
palazzo, non vogliono però approfittare della cortesia dell'uomo, dal quale si
congedano presto per proseguire il loro viaggio, dirigendosi a Bologna. Qui
Margaret incontra il professor Parenti, che ha conosciuto in Inghilterra, dove
questi era stato trasferito come prigioniero di guerra: tra i due era nato
allora un sentimento d'amicizia, che la ragazza non ha dimenticato.

A Firenze, Josette conosce Sergio, giovanotto intraprendente e fanfarone, che
abbandona la matura amante per mettersi con lei. Ma prima di lasciare la sua
ex, l'aveva derubata, così la denuncia della signora lo raggiunge a Pisa,
rovinandogli i piani sentimentali. Intanto Hilde si "scontra" e poi s'innamora
del romano Gino. Quanto a Josette, incontra un giovane avvocato. Margaret
invece ha subito una grossa delusione: il suo amore non era ricambiato; decide
quindi di tornare in Inghilterra in aereo. Anche Hilde e Josette si congedano
dai loro fidanzati, promettendo però di ritornare al più presto.

All'inizio del film si vedono varie zone della Liguria: Diano Marina,
Ventimiglia e Finale Ligure. Si vedono molti scorci e paesaggi dell'altogarda
trentino. L'azione si sposta quindi in altre zone d'Italia, Venezia, Bologna,
Firenze, Pisa e Roma.

Musiche di Lelio Luttazzi. Nel film si ascolta l'omonima canzone del 1955,
composta dal citato Luttazzi (musica), Giulio Scarnicci e Renzo Tarabusi,
originalmente - ma non in questo film - eseguita da Jula de Palma e re-
interpretata all'estero da vari altri cantanti, fra i quali Perry Como.

Altri progetti

