La **repubblica presidenziale** (o **presidenzialismo** ) è una forma di
governo, appartenente alle forme di democrazia rappresentativa, in cui il
potere esecutivo si concentra nella figura del Presidente che è sia il capo
dello Stato sia il capo del governo. Generalmente questo è democraticamente
eletto direttamente dai cittadini e forma il suo governo; essendo capo di
Stato non ha bisogno di voto di fiducia parlamentare anche perché, avendo già
ottenuto il voto della maggioranza dei cittadini, non ha bisogno della fiducia
dei loro rappresentanti. La legittimazione attraverso il voto conferisce al
presidente una chiara superiorità rispetto ai suoi ministri, non sempre
rimarcata nei sistemi parlamentari.

Il Parlamento, eletto indipendentemente dal Presidente, è il solo titolare del
potere legislativo. Per controbilanciare il grande potere politico affidato al
Presidente, infatti, ai deputati viene affidata l'esclusiva potestà di
iniziativa legislativa. Il Presidente non può assolutamente modificare le
leggi se non affidandosi a deputati a lui vicini che agiscano secondo i
desideri del Capo dello Stato.

La potestà legislativa non può essere delegata in alcun modo al governo
neanche per motivi d'urgenza. Questa netta divisione funzionale fra Parlamento
e Presidente si riflette nell'insindacabilità politica reciproca fra i due
organi: il Parlamento non può licenziare il Presidente il quale a sua volta
non può sciogliere le Camere. È il principio cardine della Separazione dei
poteri che garantisce la democraticità di questa forma di governo.

Tuttavia è presente un sistema di controllo reciproco (checks and balances,
ossia pesi e contrappesi) con cui i titolari dei suddetti due poteri si
limitano: il parlamento ha il potere della borsa (approvazione del bilancio e
degli interventi comportanti nuove spese), mentre il presidente è titolare del
potere di bloccare le leggi emanate dal parlamento.

A corollario del sistema, secondo i principi di Montesquieu, vi è
l'indipendenza del potere giudiziario, il quale è diretto da una Corte Suprema
nominata dal Presidente ma da quest'ultimo totalmente autonoma, in quanto non
revocabile e vitalizia.

Tuttavia, il possesso da parte del Presidente del monopolio della forza
statale, in quanto il potere esecutivo è quello deputato all'uso delle forze
dell'ordine, delle forze armate e dei servizi segreti, rappresenta un potente
punto di vantaggio rispetto agli altri organi istituzionali. A volte
l'istituzione della repubblica presidenziale è usata per dare legittimità a
quella che nei fatti è una dittatura, dove il presidente/dittatore tiene sotto
controllo con la forza le assemblee legislative e il sistema giudiziario,
finendo in ultimo per avere il controllo sulle elezioni presidenziali da cui
trae la legittimità a governare. Un esempio storico è la presidenza di
Napoleone III a capo della Seconda repubblica francese.

La legittimazione popolare seppure indiretta pone il Presidente dell'Unione
nella condizione, almeno per quanto riguarda gli Stati Uniti, di poter
sostituire, o comunque costringere alle dimissioni, i ministri. Tale
prerogativa è una garanzia per quella che viene definita "accountability",
cioè il rendere conto all'elettorato di quello che si è fatto mentre si era al
governo: infatti l'unico responsabile della scelta dei ministri è il
Presidente dell'Unione, e dunque è lui l'unico responsabile di eventuali
scelte "infelici". Anche se comunque principalmente per ogni problema legato
ad un singolo Stato agisce un Governatore, una sorta di presidente regionale,
e poi successivamente se diventa un caso nazionale (quindi federale) viene
chiamato in causa il presidente[1].

La durata dei mandati sia del presidente, quadriennale, che del parlamento,
biennale, è fissa: il governo non può sciogliere il parlamento, ma questo a
sua volta non può sfiduciare il presidente, in quanto entrambi gli organi
costituzionali traggono la loro legittimità da due diversi voti popolari.
L'assemblea può comunque mettere in stato d'accusa il presidente per attentato
alla Costituzione, quello che si usa chiamare "impeachment", il quale
tuttavia, si badi bene, non è un'azione politica ma un'azione giudiziaria.

Il presidente nomina, inoltre, i giudici a vita della Corte suprema, i quali
devono, tuttavia, ricevere l'approvazione del Senato. Nomina, inoltre,
importanti cariche apicali della pubblica amministrazione e della diplomazia (
_spoil system_ ).[2] È, poi, il comandante in capo ( _commander in chief_ )
delle Forze Armate.[2]

Il potere legislativo è affidato al Congresso: il Presidente non può
introdurre disegni di legge, se non appoggiandosi in sua vece a deputati del
suo partito. Il parlamento può approvare disegni di legge che però possono
essere bloccati dal presidente, grazie al suo potere di veto, per superare il
quale l'assemblea ha bisogno di una maggioranza qualificata di due terzi. Il
Presidente può emettere atti aventi forza di legge tramite lo strumento
dell'Ordine esecutivo, che però implica che l'autorità legislativa (come il
Congresso) abbia preventivamente delegato una parte dei propri poteri tramite
una legge delega ( _delegated legislation_ ). Le nomine dei funzionari
federali, ministri compresi, sono operate dal presidente dietro approvazione
del Senato.

La struttura federale dell'ordinamento nordamericano e il frequentissimo
ricorso a strumenti di consultazione popolare diretta sono un'ulteriore
garanzia democratica contro abusi di potere e derive plebiscitarie del
Presidente in particolare e del Governo centrale in generale.

Altri progetti

