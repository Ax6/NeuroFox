**Rudi Gernreich** (Vienna, 8 agosto 1922 – Los Angeles, 21 aprile 1985) è
stato uno stilista, attivista gay austriaco, naturalizzato statunitense.

Nasce a Vienna, ma appena sedicenne è costretto ad emigrare verso gli Stati
Uniti per colpa dell'occupazione nazista dell'Austria. Trasferitosi con la
famiglia a Los Angeles in California, si esibisce inizialmente come ballerino
nella compagnia Lester Horton intorno al 1945. Successivamente Gernreich
preferisce spostarsi nel campo della moda e inizia una collaborazione con la
modella Peggy Moffit e con il fotografo William Claxton, arrivando a spingersi
oltre i confini del "look futuristico" dei primi tre decenni del XX secolo.
Nel 2003 il suo lavoro fu celebrato con una mostra presso Phoenix Art Museum,
durante la quale fu riconosciuto definitivamente come uno dei designer
americani più originali e controversi degli anni 1950.

Gernreich è soprattutto noto per la sua progettazione dei primi topless per le
innumerevoli innovazioni portate nel campo dei costumi da bagno, come i primi
monokini (o topless) o come il tanga da costume da bagno. È stato un forte
sostenitore dell'abbigliamento unisex, vestendo i modelli maschili e femminili
con abiti identici. Fu anche il primo stilista a far uso di vinile e plastica
per i suoi vestiti. Ha inoltre disegnato le divise spaziali per la base lunare
per la serie televisiva Spazio 1999. Si è impegnato anche nella creazione di
nuovi modelli di reggiseni per le donne, lavorati in tessuti elastici e senza
ferretti.

Gernreich fu uno dei fondatori del Mattachine Society, la prima organizzazione
per i diritti degli omosessuali negli Stati Uniti. Gernreich finanziò
l'organizzazione, ma preferì rimanere anonimo e non prestò mai il suo nome.
Preferì essere conosciuto come "R"[1]. Uno degli altri fondatori del
Mattachine Society era Harry Hay, amante proprio di Gernreich dal 1950 al
1952[2] Più tardi, verso la fine della sua vita, Gernreich si dedicò anche
alla cucina. In particolare gli è attribuita una particolare ricetta: la zuppa
con peperoni, preparata con caviale e limone, servita fredda[3].

Nel 2009 il regista Jon Marans ha ripercorso la storia della fondazione del
Mattachine Society attraverso il dramma _The Temperamentals_. Il New York
Times ha definito la rappresentazione "molto simpatica"[4]. L'opera ha vinto
un Drama Desk Award per il miglior cast.

Altri progetti

