Un **ospedale psichiatrico** , in passato conosciuto come **manicomio** , è
una struttura specializzata nella cura dei disturbi mentali.

Gli ospedali psichiatrici variano ampiamente in quanto a dimensioni e a
classificazione. Alcuni ospedali possono essere specializzati solo nella
terapia a breve termine o in quella ambulatoriale per pazienti a basso
rischio. Altri possono essere specializzati nella cura temporanea o permanente
di pazienti in stato di ricovero che, come conseguenza di un disturbo
psicologico, richiedono un'assistenza o un trattamento giornaliero, o un
ambiente specializzato e controllato. In molti paesi i pazienti sono di solito
ammessi su base volontaria, ma il paziente può essere ricoverato anche contro
la sua volontà quando può costituire un pericolo significativo per sé o per
altri (es. trattamento sanitario obbligatorio).[1]

I moderni ospedali psichiatrici si sono evoluti nel corso del tempo e in molti
paesi hanno sostituito i vecchi manicomi. Lo sviluppo del moderno ospedale
psichiatrico è correlato alla nascita della moderna psichiatria. Mentre in
precedenza esistevano strutture che ospitavano il malato di mente,
l'istituzionalizzazione come soluzione al problema ha caratterizzato la storia
medica del XIX secolo. Per illustrare questo concetto con un esempio, in
Inghilterra agli inizi del XIX secolo c'erano, forse, qualche migliaio di
"lunatici", alloggiati in una varietà di istituti diversi, ma nel 1900 questa
cifra era cresciuta fino a circa 100.000 individui. Che questa crescita
coincida con la diffusione dell'alienismo, in seguito conosciuta come
psichiatria, ossia una vera e propria specializzazione medica, non è
casuale.[2]

Il trattamento dei pazienti nei primi manicomi era a volte brutale e
focalizzato sul contenimento e sulla moderazione del comportamento.[3][4] Le
successive e graduali riforme in molti paesi, con l'introduzione, ad esempio,
di trattamenti più efficaci, hanno portato alla nascita dei moderni ospedali
psichiatrici ove si tenta maggiormente di aiutare i pazienti, per quanto
possibile, a controllare la propria vita nel mondo esterno, con l'utilizzo di
una combinazione di psicofarmaci e della psicoterapia.[5] Questi trattamenti
possono anche essere imposti su base non volontaria. I trattamenti su base non
volontaria sono tra le molte pratiche psichiatriche osteggiate dai movimenti
antipsichiatrici, che sono invece, di norma, favorevoli ad un trattamento
psichiatrico consensuale, a condizione che entrambe le parti siano libere di
ritirare il consenso in qualsiasi momento.

Nel mondo islamico, i bimaristan furono descritti dai viaggiatori europei,
stupefatti per la cura e la generosità del trattamento nei confronti dei
pazienti. Nell'872, Ahmad ibn Tulun costruì un ospedale al Cairo specializzato
nel fornire assistenza ai malati di mente.[6]

In Europa, in epoca medievale, una varietà di strutture furono create per
ospitare persone con disturbi mentali, o molte furono adattate, come ad
esempio i monasteri o le torri, ove presenti, dove i pazzi venivano rinchiusi.
L'antico ospedale parigino Hôtel-Dieu aveva al suo interno un limitato numero
di ambienti specializzati per il ricovero dei malati di mente, mentre la città
di Elbing vantava un vero e proprio manicomio, Tollhaus, affiancato
all'ospedale dei Cavalieri Teutonici.[7] Altri istituti specializzati per il
trattamento del disturbo della mente furono realizzati dopo l'era della
Reconquista, come ad esempio gli ospedali a Valencia (1407), Saragozza (1425),
Siviglia (1436), Barcellona (1481), e Toledo (1483). Il priorato di Santa
Maria di Betlemme fu fondato nel 1247. All'inizio del XV secolo ospitava solo
sei pazienti.[8] L'ex manicomio del XVI secolo Het Dolhuys a Haarlem, nei
Paesi Bassi, è ora un museo di psichiatria con una panoramica della storia dei
trattamenti dalle origini della disciplina medica fino agli anni 90.

Negli Stati Uniti, la Virginia è riconosciuta come il primo Stato ad aver
fondato un istituto per malati mentali,[9] l'Eastern State Hospital, che si
trova a Williamsburg e che fu fondato nel 1773.

Philippe Pinel (1793) è spesso accreditato come il primo in Europa ad aver
introdotto metodi più umani nel trattamento dei malati di mente (conosciuti
poi come "trattamento morale") nel ruolo di sovrintendente dell'Asylum de
Bicêtre a Parigi. In realtà fu un dipendente dell'Asylum de Bicêtre, Jean-
Baptiste Pussin, il primo a rimuovere le restrizioni ai pazienti. I metodi di
Pussin influenzarono Pinel ed entrambi contribuirono a diffondere varie
riforme nel trattamento dei malati di mente, come la classificazione dei
disturbi, l'osservazione dei pazienti e il dialogo come metodi di cura. Anche
Vincenzo Chiarugi in Italia è ricordato per l'introduzione di trattamenti più
umani nelle terapie. Johann Jakob Guggenbühl nel 1840 fondò a Interlaken il
primo ritiro per i bambini disabili mentali.

Nello stesso periodo, i quaccheri, in particolare William Tuke, furono
pionieri di un approccio illuminato (trattamento morale) in Inghilterra presso
lo York Retreat, aperto nel 1796. Lo York Retreat non era un ospedale
psichiatrico, e infatti gli approcci medici tipici fino a quel periodo furono
abbandonati in favore di atteggiamenti che prevedevano comprensione, speranza,
responsabilità morale e trattamenti come la terapia occupazionale.[10] Il
Brattleboro Retreat e l'Hartford Retreat furono fondati a seguito della
diffusione dei metodi dello York che divenne un manicomio modello.

Nel 1800 strutture d'accoglienza di classe media diventarono più comuni, in
sostituzione di cliniche private per persone abbienti. Tuttavia, le strutture
in questo periodo erano in gran parte sovraffollate. Gli individui con
problemi psichiatrici venivano ricoverati negli impianti sotto la richiesta
della comunità dopo le riforme del sistema di giustizia penale. I casi
pericolosi o violenti avevano di solito la precedenza per l'ammissione. Un
sondaggio effettuato nel 1891 a Città del Capo, in Sudafrica, mostra la
distribuzione tra i diversi impianti. Su 2046 pazienti presi in esame, 1.281
si trovavano in strutture private, 120 nelle carceri, e 645 nei manicomi, con
gli uomini che rappresentavano quasi due terzi del numero totale. In
situazioni di scarsità di alloggi, la preferenza veniva data agli uomini
(bianchi e di colore).[11]

Essere classificati come malati di mente era un requisito necessario per
essere ammessi in un ospedale psichiatrico. Il medico specializzato veniva
chiamato solo dopo che l'individuo era stato etichettato come pazzo o il
comportamento era diventato problematico a livello sociale. Fino al 1890, vi
era poca distinzione tra la classificazione di pazzo e quella di criminale. La
classificazione veniva spesso utilizzata per limitare il vagabondaggio e i
mendicanti, oltre che i malati di mente veri e propri. Nel 1858-1859
nell'Inghilterra vittoriana si diffuse quello che fu poi definito il _Lunacy
Panic_ , quando molti medici erano soliti classificare persone in realtà sane
di mente, perlopiù semplicemente asociali, come malati di mente. Queste
persone erano forse scomode o d'imbarazzo per le famiglie, che preferivano
segregarle nei manicomi. Questo fenomeno fu descritto in romanzi come _La
donna in bianco_.[11][12]

A Lincoln (Lincolnshire, Inghilterra) Robert Gardiner Hill, con il supporto di
Edward Parker Charlesworth, sviluppò una modalità di trattamento che si
adattava per 'tutti i tipi' di pazienti, metodologie per le quali il ricorso
ai vincoli meccanici e alla coercizione in generale sarebbe potuta diventare
obsoleta del tutto (una situazione che effettivamente si raggiunse nel 1838).
Entro il 1839 il sergente John Adams e il dottor John Conolly furono così
impressionati dal lavoro di Hill, che immediatamente introdussero i suoi
metodi nella loro struttura, l'Hanwell Asylum, che all'epoca era la più grande
del regno. La dimensione maggiore dell'Hanwell Asylum richiese che il sistema
di Hill venisse ulteriormente sviluppato e affinato. Questo era necessario
perché era Conolly potesse controllare ogni impiegato della struttura più
strettamente di quanto Hill aveva potuto fare. Nel settembre del 1839, la
contenzione meccanica non era più necessaria.[13][14]

I riformatori, come la statunitense Dorothea Dix, iniziarono a sostenere un
atteggiamento più umano e progressivo verso i malati di mente. Alcuni venivano
motivati da un dovere cristiano nei confronti di cittadini malati. Negli Stati
Uniti, ad esempio, numerosi stati stabilirono che le strutture per la cura
della salute mentale fossero pagate con i soldi dei contribuenti (e spesso con
i contributi dei parenti dei pazienti ricoverati). Questi istituti
centralizzati erano spesso legati a vari enti governativi, anche se la qualità
dei trattamenti e del servizio variava notevolmente da struttura a struttura.
Essi erano in genere geograficamente isolati, situati lontano dalle aree
urbane perché il costo per l'acquisizione degli ampi spazi necessari era molto
minore e perché c'era meno opposizione politica alla costruzione di un
manicomio molto al di fuori dei centri abitati. Molti ospedali statali negli
Stati Uniti furono costruiti tra il 1850 e il 1860 con il piano Kirkbride
(sviluppato dallo psichiatra Thomas Story Kirkbride), che prevedeva la
costruzione di strutture con uno stile architettonico particolare che avrebbe
dovuto infondere effetti curativi.[15] In molti stati americani furono
realizzate così grandi architetture che spesso assomigliavano ai grandi
palazzi europei, anche se i finanziamenti per il programma erano in realtà
piuttosto limitati. Molti pazienti contestarono il trasferimento spesso
forzato dagli ospedali privati alle strutture statali. Alcuni pazienti del
Retreat Brattleboro cercarono di nascondersi quando giunsero i funzionari
statali arrivati in loco per trasferirli al nuovo Waterbury State Hospital.
Questo calo del numero dei pazienti portò al crollo di molti istituti privati.

Altri progetti

