**Lída Baarová** , nome d'arte di **Ludmila Babková** (Praga, 7 settembre 1914
– Salisburgo, 27 ottobre 2000), è stata un'attrice ceca, considerata[ _da
chi?_ ] una delle donne più affascinanti della sua epoca.

Studia recitazione al Conservatorio di Praga e ottiene la prima parte in un
film all'età di 17 anni. Sua madre partecipa a diversi lavori teatrali e anche
sua sorella minore, Zora, fa l'attrice cinematografica. Ha la sua prima storia
d'amore con il regista Karel Lamač.

È nota per la sua avvenenza: il regista ceco Otakar Vávra sostiene che " _la
sua bellezza probabilmente faceva innamorare di lei tutti gli uomini che
incontrava_ ". Dopo essere stata notata dai _talent scout_ delle compagnie
cinematografiche tedesche, Lída lascia Praga per trasferirsi a Berlino.

A Berlino incontra Gustav Fröhlich, un attore cinematografico tedesco, e
interpreta vari film insieme a lui. Nel 1935, dopo la sua apprezzata
partecipazione al film _Barcarola_ , riceve diverse offerte di lavoro da parte
degli _studios_ hollywoodiani; le rifiuta, ma in seguito se ne pentirà e lo
confesserà al suo biografo Josef Škvorecký dicendo:

«Avrei potuto diventare famosa come Marlene Dietrich.»

Dopo il fidanzamento con Gustav Fröhlich, lei e il compagno vanno ad abitare
nella penisola dello Schwanenwerder, nei dintorni di Berlino e la loro casa,
al n.8 di quella che poi diventerà la Karl-Marx-Straße è vicina a quella di
Joseph Goebbels, che si trova al n.8 della Inselstraße. Joseph Goebbels è un
ministro del governo hitleriano ed ha un ruolo determinante per la produzione
cinematografica tedesca. Lída Baarová incontra Goebbels mentre sta girando per
la UFA. Iniziano una relazione che dura per più di un anno e che causa la
rottura con Fröhlich.

Quando la moglie di Goebbels, Magda, viene a sapere della storia va a
lamentarsene da Hitler. Hitler è il padrino dei figli dei Goebbels e prova una
notevole simpatia per Magda; chiede a Goebbels di porre fine alla relazione.
Goebbels quindi accetta suo malgrado.

Poco tempo dopo Lída Baarová viene convocata dalla polizia che la informa che
è stata dichiarata _persona non grata_ e le ordina di lasciare la Germania. Va
a Praga dove secondo fonti della resistenza ceca ebbe una relazione
sentimentale con la spia Paul Thümmel e, nel 1941, in Italia dove interpreterà
film come _Grazia_ (1943), _La fornarina_ (1945) e altri.

Quando le truppe statunitensi occupano l'Italia torna a Praga, dove frequenta
il suo vecchio amico Hans Albers, altra stella del cinema tedesco. Nell'aprile
1945 Lída lascia Praga per la Germania, per raggiungere Albers nella sua villa
di campagna sulle rive del lago di Starnberg. Lungo la strada viene fermata
dalla polizia militare statunitense, portata in carcere a Monaco e più tardi
estradata in Cecoslovacchia.

In Cecoslovacchia, la Baarová deve fronteggiare una condanna a morte per la
sua collaborazione con i tedeschi durante la guerra, ma riesce a provare di
aver lavorato in Germania solo prima dello scoppio della guerra stessa e così
viene condannata solo ad una pena detentiva. In carcere riceve spesso visita
da Jan Kopecký che, come molti altri, si è innamorato di lei.

Kopecký è parente stretto di un importante membro del governo cecoslovacco,
che riesce ad ottenere la libertà per l'attrice. Jan Kopecký e Lída Baarová si
sposano nel 1949 e, prima di fuggire in Austria, mettono in piedi uno
spettacolo itinerante di marionette. Dall'Austria Kopecký emigra in Argentina
lasciando Lída a rimettersi in salute nel sanatorio del dottor Lundwall.

In Austria Lída tenta il ritorno sulle scene, ma Anton Walbrook, che durante
la guerra era stato perseguitato a causa del suo orientamento sessuale, per
protesta abbandona la produzione di un film che avrebbe dovuto interpretare
con lei. Per sfuggire alla cattiva pubblicità derivante dalla vicenda emigra
anche lei in Argentina, dove vive in una condizione di estrema miseria.

Decide così di tornare in Italia. Il marito resta in Argentina e la coppia
divorzia nel 1956. In Italia partecipa a diversi film, tra i quali _I
vitelloni_ di Fellini (1953), in cui interpreta la moglie dell'antiquario
Michele (Carlo Romano). Nel 1958 si trasferisce a Salisburgo, dove recita a
teatro. Nel 1970 sposa Kurt Lundwall, un medico di vent'anni più vecchio di
lei.

Nello stesso anno Rainer Werner Fassbinder le affida una parte
nell'allestimento del suo _Le lacrime amare di Petra von Kant_.

Negli anni novanta Lída Baarová fa la sua ricomparsa nella scena culturale
della Repubblica Ceca. Pubblica la propria autobiografia e nel 1995 esce un
film-documentario, _Le memorie dolci-amare di Lída Baarová_ , che nel 1996
vince l'Art Film Festival di Trenčianske Teplice, in Slovacchia.

Affetta dalla malattia di Parkinson Lída Baarová muore a Salisburgo nel 2000,
mentre vive da sola nella proprietà che ha ereditato dopo la morte del suo
secondo marito, il dottor Lundwall.

Nel 1997 aveva dichiarato, riguardo la sua relazione con Goebbels:

«Non c'è dubbio che Goebbels fosse una persona interessante, un uomo
affascinante e intelligente e un grande affabulatore. Potevi star certo che
con i suoi aneddoti e i suoi scherzi avrebbe ravvivato qualsiasi festa.»

Le sue ceneri furono sepolte nel cimitero Strašnice di Praga, dove riposa
insieme ai genitori e alla sorella Zorka Janů.

Altri progetti

