Madre di Gesù

 **Maria** (in ebraico: מרים, _Myrhiàm_ ; aramaico: _Maryām_ ; greco: Μαριάμ
_Mariam_ , Μαρία/Μαρίη Mar[1] _María_ ; arabo: مريم, _Maryam_ ), detta anche
**Maria di Nazareth** , è la madre di Gesù.

Venerata come " _Santissima Madre di Dio_ " dai cattolici e dagli ortodossi
(che la onorano del titolo di Θεοτόκος, _Theotókos_ ), la sua santità è
comunque riconosciuta dalla Comunione anglicana e anche da confessioni
protestanti come quella luterana. Soprattutto in Italia è usato anche il
titolo di _Madonna_.

Facendo riferimento anche al passo evangelico sotto evidenziato,[2] _Maria, la
Madre di Gesù Cristo Dio_ è un modo ortodosso ed esaustivo di riferirsi a
Maria:

In sintesi: Maria, da _Madre di Dio_ (Theotókos) a _Madre di Gesù Cristo Dio_.

Per completezza, l'uso del nome di sola "Madre di Cristo", noto come tesi
nestoriana, fu dichiarato eretico dal Concilio di Efeso (431 d.C.). Sono ben
noti casi di Unzione di Dio per i Re di Israele, come Davide e Salomone, puri
esseri umani, senza la natura divina di Gesù Cristo Dio.

I primi cristiani, appunto, perseguitati dai romani riassumevano la loro fede
in un codice segreto, noto solo ad essi per riconoscersi, con un acronimo, uno
dei più antichi a noi noti. L'acronimo era il nome comune del greco antico
ἰχθύς ( _Ic(h)tùs_ , in cui ogni lettera era l'iniziale di un'altra parola
greca): **I** ησοῦς **Χ** ριστός, **Θ** εοῦ ͑ **Υ** ιός, **Σ** ωτήρ= _Gesù
Cristo Figlio di Dio Salvatore_.

Maria, madre di Gesù Cristo Dio, suo unico figlio, è detta _Vergine_ in
diversi passi biblici: Atti 1:14, Matteo 2:11 e 1:23, Luca 1:27 e poi Luca
1:34-38[4].

Altrove, si afferma anche che Maria, madre di Gesù Cristo Dio, _era collegata
alla nobile discendenza di Davide, Re di Israele_ : Salmi 132:11, e Vangelo di
Luca 1:32; e per tramite di Elisabetta (madre del Battista), parente di Maria
in Luca 1:36, dove a sua volta Elisabetta era discendente del sommo sacerdote
Aronne in Luca 1:5. A tutto questo, si aggiunge la genealogia di Gesù dal ramo
paterno.

Alla Vergine Maria è dedicata una sūra nel Corano, anche per l'Islam essa è
madre vergine di Gesù e discendente di Re Davide[5][6]. Per l'Islam, Allah è
Uno (e non Trino) e totalmente trascendente, non si incarna in nessun essere
umano: Gesù non è Dio, è il secondo uomo e profeta più importante della
Rivelazione, dopo Maometto.

«Μὴ φοβοῦ, Μαριάμ· εὗρες γὰρ χάριν παρὰ τῷ Θεῷ. Καὶ ἰδοὺ συλλήψῃ ἐν γαστρὶ  
καὶ τέξῃ υἱόν, καὶ καλέσεις τὸ ὄνομα αὐτοῦ Ἰησοῦν. Οὗτος ἔσται μέγας καὶ υἱὸς  
Ὑψίστου κληθήσεται»

«Non temere, Maria, poiché hai trovato grazia presso Dio. Ecco concepirai  
e partorirai un figlio e lo chiamerai Gesù. Sarà grande e chiamato Figlio di
Dio»

Dei tre vangeli sinottici quello che parla più diffusamente di Maria è il
Vangelo di Luca. Vi si racconta che Maria viveva a Nazaret, in Galilea, e che,
promessa sposa di Giuseppe, ricevette dall'arcangelo Gabriele l'annuncio che
avrebbe concepito il Figlio di Dio, senza conoscere uomo (Luca 1,26-38). Ella
accettò e, per la sua completa accettazione e fedeltà alla missione affidatale
da Dio, è considerata dai cristiani il modello per tutti i credenti.

Secondo i costumi del tempo, il suo fidanzamento con Giuseppe è probabilmente
avvenuto in giovanissima età.[7][8][9]

Lo stesso Vangelo secondo Luca racconta la sua pronta partenza per una città
della regione montuosa di Giuda[10], per aiutare una parente di nome
Elisabetta, anziana, incinta di sei mesi. Da Elisabetta è chiamata "la madre
del mio Signore". Maria risponde proclamando il _Magnificat_ :

Trovandosi a Betlemme, in Giudea, con suo marito Giuseppe per il censimento
indetto (Luca 2,1-2), tramite il console Quirino, dall'imperatore Augusto,
partorì (in un riparo che era forse una stalla) suo figlio, al quale impose il
nome di Gesù, come le aveva prescritto l'arcangelo Gabriele. Il vangelo
racconta il canto degli angeli e la visita dei pastori (Luca 2,1-20), e poi
dei sapienti orientali detti i Magi. Secondo Matteo, che fa risiedere la
famiglia fin da principio a Betlemme (Matteo 2,1-11), seguono la persecuzione
di Erode, la fuga in Egitto, la strage degli Innocenti e il ritorno a Nazaret.

Quando Gesù compì 12 anni, Maria e Giuseppe lo condussero a celebrare la
Pasqua nel Tempio di Gerusalemme. Tornando a Nazaret, i genitori non trovarono
più Gesù nella carovana e, preoccupati, tornarono indietro a cercarlo. Lo
ritrovarono al terzo giorno nel Tempio, dove Gesù stava insegnando fra i
dottori della Legge. Maria è testimone, anche senza capirne in fondo il
significato, della prima volta che Gesù manifesta la coscienza di essere
figlio del Padre (Luca 2,41-50).

I Vangeli ce la presentano in vari momenti vicino a Gesù nel periodo del suo
ministero pubblico.

Nel Vangelo secondo Giovanni è chiamata sempre «la Madre di Gesù». I biblisti
cattolici ritengono che in tale vangelo Maria sia il simbolo dell'Israele
fedele, che aspetta da Gesù il dono del vino dell'alleanza nuova (Nozze di
Cana). Inoltre, essa è colei che ha fatto compiere al Figlio il primo miracolo
della sua vita pubblica, ed è perciò presentata come la _mediatrice_ di tutte
le grazie presso Gesù Cristo. Sul Calvario, durante l'agonia in croce, Gesù
l'affida all'apostolo Giovanni e a Maria affida lo stesso apostolo: «Donna,
ecco il tuo figlio». Poi disse al discepolo: «Ecco la tua Madre!». E da quel
momento il discepolo l'accolse nella sua casa (Gv 19,26-27).[11] Secondo la
tradizione cattolica questo sarebbe l'atto che la costituisce Madre dei
credenti. Secondo alcuni studiosi, inoltre, l'affidamento di Maria a Giovanni
negherebbe implicitamente la tesi circa altri presunti figli di Maria e
Giuseppe: non si comprenderebbe infatti il motivo per il quale Gesù affida
Maria a Giovanni apostolo ed evangelista se fossero stati presenti altri figli
di Maria.[12]

Secondo la tradizione e gli Atti degli Apostoli, Giovanni viaggiò molto,
nonostante l'età avanzata, spingendosi fino in Anatolia. Ad Efeso, dove
scrisse il Vangelo, si trova un Santuario costruito sulla Casa di Maria, meta
secolare di pellegrinaggi dei fedeli cristiani e mussulmani.

Negli Atti degli Apostoli è presentata in preghiera insieme con gli apostoli e
i discepoli in attesa della venuta dello Spirito Santo

Secondo la visione cattolica, Maria fu la persona più importante a cui gli
stessi apostoli e discepoli fecero riferimento, dopo la discesa dello Spirito
Santo su di essi il giorno della Pentecoste, momento che sancisce la nascita
della Chiesa.

«42 Erano assidui nell'ascoltare l'insegnamento degli apostoli e nell' **unità
fraterna** (κοινωνίᾳ), nella frazione del pane e nelle preghiere. 43 Un senso
di timore era in tutti e prodigi e segni avvenivano per opera degli
apostoli.44 Tutti coloro che erano diventati credenti stavano insieme e
tenevano ogni cosa in comune; 45 chi aveva proprietà e sostanze le vendeva e
ne faceva parte a tutti, secondo il bisogno di ciascuno.»

La citazione fa vedere chiaramente che negli Atti degli Apostoli con le parole
<<fratelli di Gesù>> non si intendevano i fratelli di sangue in Cristo (altri
figli di Maria Vergine), ma i **fratelli in spirito** di Emmanuele (Dio-con-
noi, Isaia 7:14), chiunque dei primi cristiani condivideva tutti i propri
averi con la restante comunità: la frazione del pane, la preghiera, i suoi
danari e le sue proprietà.

Secondo quanto scritto nel Protovangelo di Giacomo i genitori di Maria si
chiamavano Anna e Gioacchino e concepirono Maria in tarda età, _senza menzione
dell'ausilio dellagrazia divina_, dopo una vita sterile.

Nelle antiche società patriarcali, come quella ebraica, la sterilità era fonte
di vergogna fuori dall'ambito della propria dimora, in quanto la procreazione
dei figli era ritenuta il principale fine divino e naturale, e dovere della
famiglia matrimoniale.  
Nel _Vangelo canonico_ , qualcosa di simile accade anche a Zaccaria ed
Elisabetta, genitori di Giovanni il Battista, ma con queste differenze molto
importanti:

Secondo la tradizione, Anna, Gioacchino e Maria abitarono a Gerusalemme, nei
pressi dell'attuale _Porta dei Leoni_ , nella parte nord orientale della città
vecchia, laddove ci sono i resti della piscina di Betzaeta. Oggi in questa
zona sorge una chiesa costruita dai crociati nel XII secolo e dedicata a
sant'Anna.

Maria, che imparò a camminare a sei mesi, rimase nel tempio dall'età di tre
anni fino al periodo della pubertà. A 14 anni il sommo sacerdote, per trovare
uno sposo a Maria, ordinò che tutti i celibi della casa di Davide si
presentassero al tempio con le loro verghe: il proprietario della verga che
sarebbe fiorita e dalla quale sarebbe uscita una colomba sarebbe stato lo
sposo di Maria. L'anziano Giuseppe si presentò ma non consegnò la verga. Dio
comunicò il fatto al sommo sacerdote e fu scelto Giuseppe.[ _non chiaro_ ]

Secondo il vangelo apocrifo di Bartolomeo una prima annunciazione fu data a
Maria nel tempio stesso di Gerusalemme. Dio disse a Maria:

«Gioisci, o piena di grazia e vaso di elezione... Ancora tre anni e ti manderò
la mia parola; tu concepirai un figlio per mezzo del quale sarà salvata tutta
la creazione. Tu sarai il calice del mondo. Pace a te, mia diletta...»

La vera e propria annunciazione secondo alcuni avvenne alla fontana, altri
invece dicono che avvenne a casa sua. L'annunciazione dell'arcangelo Gabriele
a Maria è collocata secondo la tradizione il 25 marzo, per rispettare il tempo
di nove mesi esatti dalla nascita di Gesù fissata il 25 dicembre.

Il _Vangelo secondo_ Filippo trova assurdo che Maria abbia concepito suo
figlio per opera dello Spirito Santo (in ebraico _ruah_ , "spirito", è
femminile) in quanto Gesù sarebbe nato una prima volta come uomo da Maria e
Giuseppe ed una seconda come Dio in seguito al battesimo:

«Taluni hanno detto che Maria ha concepito dallo Spirito Santo. Essi sono in
errore. Essi non sanno quello che dicono. Quando mai una donna ha concepito da
una donna...»

«E il Signore non avrebbe detto: - Mio Padre che è nei cieli - se non avesse
avuto un altro padre, ma avrebbe detto semplicemente: - Mio Padre.»

[ _senza fonte_ ]

Secondo questa "interpretazione", qualunque cristiano, nato dalla normale
unione carnale di un uomo con la propria sposa, dopo aver ricevuto il
Sacramento del Battesimo, verrebbe ad essere Dio stesso. Se ogni battezzato è
figlio di Dio, non significa affatto che sia Dio stesso.  
Solo Gesù Cristo è l'(Unigenito) Figlio di Dio Salvatore, e Dio nello stesso
tempo. Gesù Cristo, vero Dio e vero Uomo, _in quanto Dio non poteva in alcun
modo nascere dall'unione carnale di due essere umani_ , quanto il servitore
non può essere più grande del suo padrone (Gv 15:18-21), e l'effetto (l'Uomo
creato da Dio a Sua immagine e somiglianza) non può essere più grande della
sua Causa.

La figura di Maria nel primo millennio del cristianesimo è stata oggetto di
alcune definizioni dogmatiche, comuni quindi alle Chiese orientali e
occidentali, ad esempio:

I cattolici si rivolgono a lei con molti titoli. In Italia, ma non nella
liturgia, viene normalmente chiamata _Madonna_ (dal latino _mea domina_ , "mia
signora"). Altri sono: _Maria Vergine_ , _Maria Immacolata_ , _Maria Assunta_
, che fanno riferimento alle definizioni dogmatiche, mentre moltissimi altri
titoli fanno riferimento a luoghi o eventi di particolare devozione, come
_Maria Ausiliatrice_ , _Maria Consolata_ , Madonna di Lourdes, di Fatima o di
Loreto, Madonna della Neve o delle Galline, Madonna delle Grazie, Madonna del
Carmine, Madonna Addolorata ecc...

Fra le preghiere che le vengono rivolte la più comune è l'Ave Maria, nella
quale nella prima parte si ripetono il saluto dell'angelo al momento
dell'annunciazione e quello di Elisabetta all'inizio della visitazione
(secondo il Vangelo di Luca, I, 28 e I, 42); la seconda parte è un'invocazione
di origine più tarda, nata in ambito ecclesiastico.

Il magistero cattolico ha definito altri dogmi che la riguardano:

Al termine della sua vita terrena, afferma il dogma proclamato da papa Pio XII
il 1º novembre 1950, la Vergine Maria venne trasportata, anima e corpo, in
Cielo (venne "assunta", ricevuta, in Cielo), sulla scorta del convincimento
dell'antichità cristiana di un _somnium Mariae_ (sonno di Maria), anziché di
una morte vera e propria. Pertanto al momento della conclusione della sua
vita, momento chiamato anche "Dormizione", essa ricominciò subito a vivere,
con il suo corpo risorto, nel Paradiso, accanto a suo Figlio Gesù. A
Gerusalemme vi sono due luoghi che la tradizione collega alla sua morte: la
chiesa della Dormizione, sul monte Sion, posta nel luogo in cui Maria si
sarebbe "addormentata", e la chiesa della Tomba di Maria, nella valle del
Cedron, dove gli apostoli avrebbero deposto il suo corpo, per poi ritrovare la
tomba vuota. Secondo un'altra tradizione, invece, Maria avrebbe seguito
l'apostolo Giovanni a Efeso e lì sarebbe morta.

La teologia cattolica (mariologia) ha sviluppato, nel corso dei secoli, le
definizioni, le concezioni, i dogmi e dunque le corrette forme di venerazione
della Vergine, basandosi però non su speculazioni astratte (cioè gnostico-
intellettuali), bensì su alcune tradizioni storico-religiose del
Cristianesimo, come testi di santi e padri della Chiesa. Tutto ciò è oggetto
di studio e di riflessione della mariologia cattolica.

Fra i santi della Chiesa latina che hanno scritto a proposito di Maria vi
sono: il beato Duns Scoto, San Bernardo di Chiaravalle, San Bonaventura da
Bagnoregio, San Luigi Maria Grignion de Montfort, Sant'Alfonso Maria de'
Liguori, Maria di Agreda. Essa è presentata come la «Madre della
misericordia», la «Speranza dei disperati», la «Regina dei miseri», la
«Mediatrice di tutte le grazie», il « _Refugium peccatorum_ » vivente. San
Bernardo afferma che

«[...] ella apre l'abisso della misericordia di Dio a chi vuole, quando vuole
e come vuole; così che non vi è peccatore, per quanto iniquo sia, il quale si
perda, se Maria lo protegge.»

e continua, dicendo che la maestà mariana non dev'essere fonte di timore o di
vergogna nel pregarla (a causa dei propri peccati), al contrario:

«[...] Ma come potresti tu, Maria, ricusare di soccorrere i miseri, poiché sei
la regina della misericordia? E chi mai sono i sudditi della misericordia, se
non i miseri? Tu sei la regina della misericordia e io, essendo il peccatore
più misero di tutti, sono il più grande dei tuoi sudditi.»

Essa, giacché che fu eletta _ab aeterno_ da Dio per portare il Redentore agli
uomini, e dal momento in cui accettò Gesù, per opera dello Spirito Santo, è
divenuta anche Madre di tutti gli uomini, dei giusti e dei peccatori che si
rivolgono a Lei, e l'amore di Dio per Maria è tanto immenso, infinito e
illimitato che Sant'Alfonso Maria de' Liguori le si rivolge in tal modo:

«[...] Saresti in grado di ottenere la grazia anche per Lucifero in persona,
se quello spirito superbo si umiliasse di fronte a Te!»

A tal proposito, si ricordi anche la visione di Maria contenuta nella _Divina
Commedia_ , dove Dante riporta la straordinaria preghiera del _doctor
marianus_ Bernardo di Chiaravalle (musicata, tra gli altri, da Giuseppe Verdi
nei _Quattro Pezzi Sacri_ ) affinché Dante stesso possa ottenere, per grazia,
la visione della Trinità divina:

«Vergine Madre, figlia del tuo figlio,  
umile e alta più che creatura,  
termine fisso d'etterno consiglio,

tu se' colei che l'umana natura  
nobilitasti sì, che 'l suo fattore  
non disdegnò di farsi sua fattura.

Nel ventre tuo si raccese l'amore,  
per lo cui caldo ne l'etterna pace  
così è germinato questo fiore.

Qui se' a noi meridïana face  
di caritate, e giuso, intra ' mortali,  
se' di speranza fontana vivace.

Donna, se' tanto grande e tanto vali,  
che qual vuol grazia e a te non ricorre  
sua disianza vuol volar sanz'ali.

La tua benignità non pur soccorre  
a chi domanda, ma molte fiate  
liberamente al dimandar precorre.

In te misericordia, in te pietate,  
in te magnificenza, in te s'aduna  
quantunque in creatura è di bontate.»

Nei versi danteschi è concentrata tutta la tradizione teologica mariana, da
cui il poeta infatti riprese Maria come la persona in cui si risolvono i
paradossi terreni irrisolvibili (« _Vergine Madre,/figlia del tuo figlio_ »),
la creatura umilissima eletta da Dio nell'eternità per la salvezza degli
uomini, colei che è amata assolutamente, infinitamente e incondizionatamente
dal Padre e dal Figlio, la « _Mater Dei_ » _nella_ e _della_ storia,
distributrice di carità per i beati e di speranza per gli uomini, la
necessaria mediatrice dell'ottenimento di ogni grazia, colei per la quale Dio
giunse al punto di prender su di sé la carne dell'uomo, la persona in cui si
ricongiungono la perfezione ideale di una dea e la concretezza fisico-storica
di una creatura.

Nel protestantesimo le opinioni riguardo a Maria assumono differenti
sfumature, tuttavia concordano nel ritenere eccessiva l'enfasi che viene data
alla sua figura nella Chiesa cattolica e, disapprovando il culto dei santi,
ritengono che il culto di _iperdulìa_ tributato a Maria sia inconciliabile con
la dottrina di Gesù quale unico Mediatore tra Dio e l'uomo (cfr. 1Tim 2:5).

I riformatori del XVI secolo in generale mantennero i dogmi del primo
millennio secondo la formulazione dell'epoca. Lutero ad esempio ha mantenuto
la celebrazione delle maggiori festività in onore di Maria rintracciabili nel
vangelo secondo il calendario liturgico tradizionale, come l'annunciazione, la
visitazione e la purificazione di Maria. Venne abbandonata invece la credenza
dell'assunzione, tradizionalmente celebrata nella Chiesa cattolica, mentre
l'immacolata concezione era all'epoca un'opinione non definita e non
costituiva quindi motivo di conflitto con i cattolici.

Le chiese protestanti in genere e quelle a indirizzo fondamentalista e i
testimoni di Geova, attenendosi strettamente a una lettura letteralista del
testo evangelico, ritengono che Maria concepì virginalmente Gesù, ma che in
seguito ebbe altri figli da Giuseppe basandosi sul fatto che nei vangeli si
parla di Fratelli di Gesù; rifiutano pertanto i titoli e l'onore che la
tradizione cattolica ed ecclesiastica ha dato a Maria.

In seguito, da scrittori dell'Illuminismo e della teologia liberale, sono
state fatte oggetto di critica diverse formulazioni tradizionali, tra cui la
verginità perpetua, sostenendo che Maria avrebbe avuto anche altri figli dopo
Gesù. Molti teologi protestanti di indirizzo liberale ritengono che l'intera
parte iniziale del vangelo di Luca, in cui si parla in termini miracolosi
della nascita verginale del Cristo, sarebbe scritta in un linguaggio
mitologico e di conseguenza la figura di Maria sarebbe stata rielaborata nel
corso dei secoli secondo questo genere letterario.

La recente valorizzazione delle figure femminili nella Bibbia sta comunque
portando molti teologi protestanti a una riscoperta della figura di Maria,
anche per l'esigenza di una maggiore adesione alle scritture. Di Maria, in
particolare, viene posta in rilievo la presenza in tutti i passaggi chiave del
Nuovo Testamento (nascita e morte di Gesù, discesa dello Spirito Santo durante
la Pentecoste). Il processo di rivalutazione è facilitato anche dal graduale
attenuarsi del bisogno, forte soprattutto nei secoli passati, di evidenziare
le differenze rispetto alle pratiche del cattolicesimo, e in particolare dalla
_"mariolatria"_.[14]

Il Corano venera Maria come la donna più eccellente mai
esistita,[15][16][17][18] persino più della madre di Mūsā, Āsiya, alla prima
moglie di Maometto, Khadīja, e all'unica figlia sopravvissuta del profeta
Muḥammad, Fāṭima.

Credono anche nel suo concepimento virginale, testimoniato nella Sūra XIX del
Corano, senza però considerarla "Madre di Dio", perché ʿĪsā (Gesù) è per
l'Islam solo un profeta, sia pure il maggiore mandato da Allah agli uomini
prima di Muḥammad, che è chiamato "sigillo dei profeti".

Nel Corano la figura di Maria ( _Maryam_ ) viene ricordata più volte, oltre
che nella Sūra III, dedicata alla sua famiglia ( _Āl ʿImrān_ ), anche nella
Sūra XIX a lei intitolata. È nominata più nel Corano che nell'intero Nuovo
Testamento[19] ed è anche l'unica donna citata con nome proprio. I musulmani
la chiamano anche _Sayyida_ , che vuol dire "Signora, Padrona" e che
corrisponde pressappoco al termine cristiano "Madonna".

L'affermazione sulla verginità perpetua di Maria ha suscitato e suscita varie
prese di posizione a causa di un dogma che nella stessa chiesa cristiana destò
profonde controversie, anche per il fatto che nei vangeli sono citati i
fratelli di Gesù. A questo proposito sono state proposte diverse soluzioni,
con _fratelli di Gesù_ ci si riferirebbe, ad esempio:

Sul concepimento verginale di Maria, una testimonianza risiede proprio nella
Bibbia, in Matteo 1,25, dove l'evangelista scrive di Giuseppe "senza che egli
la conoscesse, ella diede alla luce un figlio ed egli lo chiamò Gesù". Di
certo il verbo "conoscere" nei succitati versi non assume il significato
consueto di apprendere nozioni o di avere rapporti di familiarità e amicizia
con qualcuno, in quanto in entrambi i versi abbiamo come conseguenza o come
impedimento un concepimento o un parto. Da Matteo 1,25 possiamo quindi dedurre
che Giuseppe e Maria prima della nascita di Gesù non ebbero rapporti
coniugali.  
Vi è da considerare Luca 1,34 dal quale si evince indubbiamente il voto di
Maria alla verginità:

«L'angelo le disse: "Non temere, Maria, perché hai trovato grazia presso Dio.
Ecco, concepirai un figlio, lo darai alla luce e lo chiamerai Gesù. Sarà
grande e chiamato Figlio dell'Altissimo; il Signore Dio gli darà il trono di
Davide suo padre e regnerà per sempre sulla casa di Giacobbe e il suo regno
non avrà fine".  
Allora Maria disse all'angelo: "Come è possibile? Non _conosco_ uomo".»

Quest'ultima affermazione ha da sempre suscitato dibattito tra i teologi e gli
esegeti. Fu Agostino di Ippona a spiegare questa frase come un voto di
verginità di Maria, che avrebbe poi contratto il fidanzamento "per avere un
protettore della sua verginità"[20]. Tuttavia questa spiegazione non trova
concordanza con la realtà storica del giudaismo ed "una risposta convincente
non è stata trovata dall'esegesi moderna"[20].

Il culto di Maria madre di Gesù ha origini remote, probabilmente risalenti
alla chiesa primitiva. Un'antica tradizione cristiana narra che, laddove sorge
la Basilica dell'Annunciazione a Nazaret, un tempo sorgeva la "casa di Maria".
Nei primi secoli alcuni movimenti, come quello dei colliridiani, giunsero
anche ad adorare Maria come una divinità[21]. Ricerche archeologiche condotte
alla fine degli anni sessanta dall'italiano Camillo Bellarmino Bagatti
documentano che l'attuale Basilica dell'Annunciazione è stata edificata su una
più antica basilica bizantina del V secolo, che a sua volta è stata costruita
su una chiesa del III secolo. Sotto quest'ultima è stata scoperta una
costruzione rurale sulla cui parete sono stati ritrovati graffiti in lingua
greca risalenti al II secolo, nei quali è scritto: "Luogo sacro a Maria" e
"Kaire Maria" (Greco: _XE MAPIA_ ; ital.: "Ave Maria", _nda_ )[22][23][24].

La Chiesa latina, come anche le chiese orientali, ha sviluppato il culto per
Maria sia nella liturgia che nella devozione privata. Oltre a ciò, Maria è
vista anche come modello di imitazione.[25]

Dal punto di vista teologico, la sua opera di _mediazione tra Dio e l'umanità_
si spiega con l'investitura che ricevette da Gesù sulla croce, quando nell'
_Ecce Homo_ Gesù Cristo Dio la affidò ai piedi della Croce a San Giovanni,
<<il più grande tra i nati di donna>>, e per suo tramite quale grazia
dell'intero genere umano. _Gesù Cristo Dio è il sacrificio sostitutivo
perfetto offerto una volta per tutte_ (Ebrei 7:27) , e il <<primo mediatore
tra Dio e il genere umano>> (1 Timoteo 2:5), cui, in ordine, seguono questi
altri mediatori:  
2°) Maria, Santa Madre Immacolata Vergine Assunta Corredentrice (iperdulia);  
3°) San Giuseppe Suo Sposo (protodulia);  
4°) San Michele Arcangelo, primo principe dell'angelica celeste milizia;  
5°) dulia di tutti gli altri santi.  
Soprattutto dopo l'ascensione di Gesù, Maria rimase il punto di riferimento
per la comunità dei credenti appena sorta: _ogni giorno gli apostoli con Lei
si riunivano per ore in preghiera (Atti 2:42)_ , assidui nella frazione del
pane, preservando l'unità di fronte alle nuove sfide e alle potenziali
discordie che caratterizzarono la primissima era cristiana. Il culto verso la
Beata Vergine andò poi aumentando fino a quando si arrivò a una notevole
diffusione dopo il Concilio di Efeso (431), che la riconobbe ufficialmente
come "Madre di Dio".

La veggente di Fatima, Lucia, ha affermato che «da quando la Vergine SS. ha
dato grande efficacia al S. Rosario, non c'è problema né materiale, né
spirituale, nazionale o internazionale, che non si possa risolvere con il S.
Rosario e con i nostri sacrifici». E ancora: «Lo scadimento del mondo è senza
dubbio frutto della decadenza dello spirito di preghiera. È stato in
previsione di questo disorientamento che la Madonna ha raccomandato con tanta
insistenza la recita del Rosario». In questo senso, la preghiera diviene per
un cristiano più importante di un Sacramento.

Nell'esortazione apostolica _Marialis Cultus_ di papa Paolo VI del 1974 al
culto di Maria vengono date le seguenti indicazioni: esso deve attingere il
più possibile alle Sacre Scritture, va collocato nel ciclo annuale delle
liturgie ecclesiastiche, ha un orientamento ecumenico (volto cioè a promuovere
l'unità dei cristiani), e guarda a Maria come a un modello di vergine, di
madre e di sposa.  
Sull'importanza del Rosario è tornato papa Giovanni Paolo II, che definì Paolo
VI suo mentore e maestro, con la lettera apostolica _Rosarium Virginis Mariae_
del 2002 per aggiungere ai quindici tradizionali misteri della gioia, del
dolore e della gloria, cinque «misteri della luce» riguardanti la vita
pubblica di Gesù (Battesimo, Nozze di Cana, Predicazione del Regno,
Trasfigurazione, Istituzione dell'eucaristia). Giovanni Paolo II nel 1986 ha
anche fatto pubblicare un nuovo messale comprendente messe specifiche da
dedicare alla Santa Vergine.

A completamento, la riforma del Vaticano II eliminò la preghiera mariana e le
Preci Leonine dal fine Messa, ridusse l'importanza e diffusione della
devozione agli Arcangeli, e la raccomandazione della _generale funzione
esorcistica del Santo Rosario_. Basti rileggere Genesi: 3,15: “Io porrò
inimicizia tra te e la donna, tra la tua stirpe e la sua stirpe: questa ti
schiaccerà la testa, e tu le insidierai il calcagno” (traduzione CEI 2008). Il
Rosario è anche _una preghiera contro_ , contro Satana, i suoi angeli
apostati, i suoi ministri e servitori, e ogni male dell'anima e del corpo.

Per la Chiesa cattolica, il dogma di Maria _"Santissima Madre di Dio"_ trova
valido riscontro anche nel passo del vangelo secondo Luca 1:43, in cui
Elisabetta si rivolge a Maria in questi termini: "A che debbo che la madre del
mio Signore venga a me? Ecco, appena la voce del tuo saluto è giunta ai miei
orecchi, il bambino ha esultato di gioia nel mio grembo. E beata colei che ha
creduto nell'adempimento delle parole del Signore"[26]. Propriamente, _la fede
nella Santissima Madre di Dio non è un dogma mariano_ , ma lo stesso Mistero
(e dogma) Cristologico e Trinitario: come affermano tutte le religioni del
Cristianesimo Incarnato, chiunque crede nella Trinità, che Gesù Cristo è vero
Dio e vero Uomo, accetta subito di conseguenza che Maria, madre di Gesù
Cristo, possa chiamarsi anche Madre di Dio. In numerosi altri passi dei
Vangeli e degli Atti degli Apostoli si afferma la divinità di Gesù Cristo.

Durante l'anno liturgico della Chiesa cattolica sono varie le feste e memorie
che ricordano Maria: alcune sono universali, e sono previste come obbligatorie
o facoltative per tutta la Chiesa; ma abbondano le celebrazioni locali, le cui
date sono legate alle celebrazioni universali oppure alle tradizioni di
particolari santuari.

Celebrazioni iscritte nel Calendario generale (Forma ordinaria del rito
romano.

Celebrazioni minori o locali:

L'azzurro delle maglie della nazionale italiana è indirettamente legato al
culto mariano[30] dei Savoia, che erano accesi devoti di Maria.[31][32] Il Blu
Savoia, un azzurro intenso, colore ufficiale della monarchia, usato anche per
le onorificenze maggiori del regno,[33] deriva infatti dal colore del manto
della Vergine che nell'iconografia tradizionale è di colore azzurro.[31][34]

Inoltre anche il colore azzurro della bandiera europea con le dodici stelle di
Maria, sono stati ispirati dal culto mariano, come ammesso dello stesso autore
del bozzetto Arsène Heitz (fermo restando che il significato ufficiale della
bandiera è un altro):[35][36]

«J'ai eu subitement l'idée d'y mettre les douze étoiles de la Médaille
Miraculeuse de la rue du Bac, sur fond bleu, couleur de la Sainte Vierge. Et
mon projet fut adopté à l'unanimité, le 8 décembre 1955, fête de l'Immaculée
Conception»

«Ho avuto improvvisamente l'idea di metterci le dodici stelle della Medaglia
Miracoloso di via du Bac, su fondo azzurro, colore della Santa Vergine. E il
mio progetto fu adottato all'unanimità l'8 dicembre 1955, festa
dell'Immacolata Concezione.»

Infine, a Maria sono state dedicati il film Maria, madre di Gesù, e la fiction
_Maria di Nazaret_.

«Maria, perché Madre santissima di Dio, che prese parte ai misteri di Cristo,
per grazia di Dio esaltata, dopo il Figlio, sopra tutti gli angeli e gli
uomini, viene dalla Chiesa giustamente onorata con culto speciale.[...] Questo
culto, quale sempre fu nella Chiesa, sebbene del tutto singolare, differisce
essenzialmente dal culto di adorazione, prestato al Verbo incarnato così come
al Padre e allo Spirito Santo, e singolarmente lo promuove.»

Altri progetti

