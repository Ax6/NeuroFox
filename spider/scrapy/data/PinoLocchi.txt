**Pino Locchi** , all'anagrafe **Giuseppe Locchi** (Roma, 10 novembre 1925 –
Roma, 21 novembre 1994), è stato un attore, doppiatore e direttore del
doppiaggio italiano.

È stato uno dei doppiatori più importanti della seconda metà del XX secolo,
voce di Sean Connery, Tony Curtis, Roger Moore, Charles Bronson, Terence Hill,
Sidney Poitier, Jean-Paul Belmondo, Giuliano Gemma, Maurizio Merli, Kabir Bedi
e molti altri.

Esordisce giovanissimo, ad appena sei anni, con il documentario _Il Natale di
Bebè_ , prodotto per la Cines e diretto da Carlo Campogalliani, e continua poi
a recitare da bambino, con notevole disinvoltura, in parecchi film dell'inizio
del sonoro. In qualche caso queste partecipazioni furono in ruoli minuscoli,
fra i quali il figlioletto di Napoleone (il Re di Roma) in _Campo di maggio_
di Giovacchino Forzano (1935), mentre nel 1934, a 8 anni, fu protagonista de
_Il canale degli angeli_ , unico film a soggetto prodotto e diretto da
Francesco Pasinetti.

Continua l'attività di attore bambino nel cinema fino al 1942, senza diventare
celebre come i vari Cesare Barbetti, Paolo Ferrari, Corrado Pani ed Elio
Sannangelo dell'epoca, e successivamente si dedica anche al teatro su invito
di Forzano, facendo parte di prestigiose compagnie come la Cervi-Pagnani,
Stival, Ruggeri, Cimara e quella del Teatro Eliseo.

Dopo aver svolto un'intensa attività radiofonica entra a far parte di una
compagnia di doppiaggio dove diventa una delle "voci" più richieste per attori
stranieri e non soltanto.

È famoso per essere stato il doppiatore ufficiale di Sean Connery, oltre ad
aver prestato la voce anche a Tony Curtis, Sidney Poitier, Martin Balsam,
Roger Moore e George Lazenby (questi ultimi due, come Connery, nel ruolo di
James Bond) e di Anthony Perkins nel celeberrimo _Psyco_ di Alfred Hitchcock.
È stato anche la voce di alcuni "duri" del cinema come Charles Bronson, Steve
McQueen, Clint Eastwood, Kirk Douglas, Burt Lancaster e Charlton Heston, ma
anche di attori di straordinaria bellezza come Robert Wagner, Omar Sharif,
John Gavin e Richard Burton (in _Mia cugina Rachele_ e _Il letto di spine_ ).
È conosciuto anche per aver doppiato Richard Crenna (Il colonnello Samuel
Trautman in _Rambo_ e _Rambo II - La vendetta_ ), Michael Caine, John Derek,
Jeffrey Hunter, Cliff Robertson (ne _I tre giorni del Condor_ ) e il cantante
Elvis Presley nella parte recitata dei suoi film.

Oltre ad aver doppiato attori di livello internazionale, Pino Locchi è stato
anche il doppiatore di alcuni attori italiani: è sua la voce di Terence Hill
nella maggior parte dei film girati in coppia con Bud Spencer (doppiato da
Glauco Onorato) come _Lo chiamavano Trinità..._ , _...continuavano a chiamarlo
Trinità_ , _Chi trova un amico trova un tesoro_ e _Il mio nome è Nessuno_.
Altri attori italiani da lui doppiati sono Maurizio Arena, Giuliano Gemma,
Maurizio Merli e i cantanti Claudio Villa e Teddy Reno. Doppia anche alcuni
personaggi nei film di animazione della Disney: il bastardino Toughy in _Lilli
e il vagabondo_ (doppiaggio originale), Caio in _La spada nella roccia_ , Gas
Gas in _Cenerentola_ (riedizione del 1967), l'Orso Marinaio in _Pomi d'ottone
e manici di scopa_ , l'orso Baloo ne _Il libro della giungla_ , Little John in
_Robin Hood_ (entrambi questi personaggi sono doppiati da Phil Harris nelle
edizioni originali dei film) e Re Tritone nel film _La sirenetta_.

Dopo aver subito un infarto seguito da un ictus nell'estate del 1994, Locchi
muore a Roma il 21 novembre dello stesso anno all'età di 69 anni.[1] La figlia
Marina è attrice teatrale.

Altri progetti

