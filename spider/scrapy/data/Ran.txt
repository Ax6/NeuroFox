_**Ran**_ (乱? lett. "Caos") è un film del 1985 scritto e diretto da Akira
Kurosawa, basato sulla tragedia di Shakespeare _Re Lear_.

Il vecchio signore feudale Hidetora Ichimonji ha deciso di dividere il suo
feudo tra i tre figli Taro, Jiro e Saburo. Saburo, il minore, lo critica
apertamente per la sua scelta folle e prevede la rovina cui andrà incontro,
venendo pertanto scacciato. Hidetora non dà ascolto neppure al suo fedele
consigliere Tango, né al buffone di corte. Per sua volontà è quindi
spodestato: gli rimane un piccolo drappello di cavalieri, coi quali è ospite a
turno presso i due figli maggiori. Nel castello del primo egli viene trattato
senza rispetto e, quando protesta, viene cacciato: ripara dall'altro ma anche
lì la situazione non è migliore. Taro e Jiro, temendo che egli possa cambiare
idea e pretendere di nuovo il trono, decidono di eliminarlo. L'attacco alla
sua fortezza vede frecce piovere da ogni lato: tutti gli uomini a lui fedeli
cadono sotto i colpi degli archibugi, il vecchio Hidetora impazzisce. Emerge
dalle rovine come un'immagine spettrale ed è lasciato andare indenne dai
soldati.

Al culmine della battaglia, il primogenito Taro viene fatto uccidere a
tradimento da Jiro. Al rientro al castello di Taro lo attende la vedova di
quest'ultimo, Kaede, figlia di un nobile ucciso in passato da Hidetora, che
non piange la morte del marito ma, al contrario, seduce Jiro, con l'intenzione
di portare alla rovina tutta la famiglia, per vendetta. Divenuta l'amante di
Jiro, inizia a manovrarlo a suo piacere, convincendolo anche a uccidere sua
moglie Suè che, però, nel frattempo è fuggita.

Dopo lo scontro, Hidetora, scortato dal buffone e dal fedele Tango, si rifugia
in una misera capanna dove incontra un suonatore di flauto cieco: è Tsurumaru,
fratello di Suè. I due sono figli di un altro nobile sconfitto da Hidetora,
che ha accecato il giovane Tsurumaru affinché non potesse cercare vendetta.
L'incontro con la vittima della sua ferocia è troppo duro per il vecchio che
fugge ancora accompagnato dal buffone, precipitando sempre più a fondo nella
follia.

Saburo - che aveva trovato riparo presso Fujimaki, un nobile confinante -
venuto a conoscenza della situazione, torna con un piccolo esercito alla
ricerca del padre. Jiro lo lascia inizialmente passare nel suo territorio,
poi, spaventato dall'arrivo delle truppe di Fujimaki e spinto dai consigli di
Kaede, decide di dare battaglia, ma ignorando i consigli del capo dei suoi
samurai Kurogane finisce per condurre il suo esercito in una trappola, dove
viene quasi decimato. Saburo, lontano dal campo di combattimento, riesce
finalmente a ricongiungersi al padre e a farlo rinsavire, ma viene ucciso
dagli uomini di Jiro che stanno battendo in ritirata. Il vecchio Hidetora,
provato da un altro dolore, muore.

Rassegnato, Tango si rivolge con queste parole al buffone che piange la morte
del suo signore:

«Non bestemmiare contro Buddha e gli dei. Sono loro che piangono per i delitti
che gli uomini compiono per la loro stupidità, perché credono che la loro
sopravvivenza dipenda dall'assassinio degli altri ripetuto all'infinito. Non
piangere, il mondo è fatto così. Gli uomini cercano il dolore, non la gioia.
Preferiscono la sofferenza alla pace. Guardali, questi stupidi esseri umani,
che si battono per il dolore, si esaltano per la sofferenza e si compiacciono
dell'assassinio!»

Nel frattempo Suè rintraccia il fratello Tsurumaru e fugge con lui dai sicari
di Kaede. Tuttavia, costoro riescono a raggiungerla quando la giovane,
lasciato Tsurumaru sulle rovine del loro castello, torna sui suoi passi alla
ricerca del flauto che il fratello aveva perduto nella fuga.

La testa della giovane viene quindi portata al castello di Jiro, ormai in
procinto di cadere per l'avanzata delle truppe di Fujimaki. Il messaggero
viene però intercettato da Kurogane, che già da tempo sospettava i piani
segreti di Kaede per distruggere il clan, e che a quel punto furioso si
precipita nelle stanze della donna decapitandola di fronte al suo signore, per
poi perire nel corso dell'ultima resistenza destinata a fornire a Jiro il
tempo di commettere seppuku: la casata degli Ichimonji è completamente
sterminata.

Nel 1985 il regista Chris Marker realizzò _A. K._[1], un documentario sul
making-of di _Ran_ , dove tra l'altro vengono mostrati i "fedelissimi"
collaboratori di Kurosawa, tra i quali il tecnico del suono Fumio Yanoguchi,
scomparso poco tempo dopo, alcune riprese del dietro le quinte incentrate su
alcune comparse alle prese con i costumi, nonché estratti audio di riflessioni
dello stesso Kurosawa, tratti da una conversazione con l'autore francese.

