_**Zardoz**_ è un film di fantascienza del 1974 diretto da John Boorman. Sean
Connery interpreta il personaggio principale, in uno dei suoi primi ruoli dopo
la serie dei film di 007.

Girato e prodotto con le limitate risorse di un milione di dollari, _Zardoz_ è
costruito secondo un complesso schema narrativo che ha fatto sì che il film,
grazie a una miscela di fantascienza pulp, una trama piena di colpi di scena e
vivide allegorie, è da alcuni citato come un film di culto.[1][2]

Nell'anno 2293 la civiltà è gravemente regredita su tutto il pianeta Terra, in
balia di orde di Sterminatori che, incitati e armati da una misteriosa
divinità chiamata Zardoz, trucidano senza pietà una moltitudine di disgraziati
che vivono nel terrore. Tra gli sterminatori, che si muovono a cavallo tra la
gente in fuga e indossano maschere a imitazione dell'effigie di Zardoz, si
distingue un uomo chiamato Zed.

Zardoz si manifesta ai suoi adoratori tramite una ciclopica testa di pietra di
forma mitologica classica, in grado di volare, dalla quale a ogni
manifestazione ripete:

« _The gun is good. The penis is evil. The penis shoots seeds, and makes new
life to poison the Earth with a plague of men, as once it was, but the gun
shoots death, and purifies the Earth of the filth of brutals. Go forth . . .
and kill!_ »

«Il fucile è il bene, il pene è il male. Il pene spara il seme, e procura
nuova vita per avvelenare la Terra con la piaga dell'uomo, com'era un tempo,
ma il fucile spara morte, e purifica la Terra dalla sozzura dei Bruti.
Avanti... uccidete!»

In questo modo Zardoz consegna armi e preleva come tributo alimenti coltivati
da moltitudini di schiavi sorvegliati dagli Sterminatori. Un giorno Zed si
nasconde nel grano stivato nella testa e ne esce mentre questa è in volo;
armato di un revolver, trucida l'uomo che trova a bordo prima dell'atterraggio
nel Vortex.

Il Vortex è una comunità chiusa di “privilegiati” immortali, un ambiente
paradisiaco che una barriera invisibile separa dal pianeta devastato e
violento. Zed apprende subito l'esistenza del Tabernacolo, tecnologia
avanzatissima e incomprensibile che organizza il Vortex, ma viene soggiogato
dall'energia mentale di May, la prima immortale con la quale entra in
contatto.

Gli immortali si domandano come abbia potuto Zed penetrare nel Vortex, e
sospettano che abbia a che fare con la scomparsa di uno di loro, Arthur Frayn,
incaricato di gestire il rapporto con l'esterno: evidentemente, l'immortale
che Zed ha ucciso durante il volo. Tra gli immortali c'è chi, come la bella
Consuella, ha timore dell'animalità di Zed e vorrebbe eliminarlo fisicamente,
e chi invece vorrebbe approfittare di questa occasione dopo secoli di
isolamento, e studiare i cambiamenti genetici nella razza umana. I
privilegiati cittadini del Vortex sono infatti l' _élite_ dell'epoca storica
precedente, che grazie a un progresso scientifico straordinario e scoperte
tecnologiche rivoluzionarie vivono eternamente in una comunità preservata
dalla violenza.

Gli immortali sono immersi in un'atmosfera di noia, impossibilitati a
togliersi la vita dal fatto che il Tabernacolo li clonerebbe e riporterebbe in
vita; alcuni di loro, gli Apatici, hanno un'esistenza rallentata molto
prossima alla catatonia; altri, i Rinnegati, per punizione hanno subito un
invecchiamento artificiale e sono condannati al disagio di un'eterna vecchiaia
in una comunità separata.

May e Consuella sottopongono ai voti la decisione sulla sorte di Zed; May
viene autorizzata a condurre esperimenti per tre settimane, dopo di che il
Bruto (così gli immortali chiamano gli esterni) sarà distrutto. May estrae dal
cervello di Zed la sua memoria visiva, così gli immortali vengono a conoscenza
di cosa accade nel mondo esterno, e scoprono l'esistenza degli Sterminatori
come metodo di controllo demografico incoraggiato da Arthur Frayn.

Consuella cerca di dimostrare agli altri la natura intrinsecamente animale dei
Bruti, e il nesso sesso/violenza che nel Vortex è stato reciso da quando la
procreazione è stata giudicata superflua: mostra a Zed immagini di erotismo
lascivo che però non eccitano minimamente il Bruto, il quale al contrario ha
una vistosa erezione, constatata da tutti gli immortali, quando guarda fisso
la stessa Consuella.

Un immortale di nome Amico si incarica di spiegare a Zed il funzionamento del
Vortex, e sfrutta la sua forza muscolare per lavori vari. L'iperattività del
Bruto non manca di incuriosire gli Apatici provocando un'accelerazione delle
loro funzioni. Nel frattempo le ricerche genetiche di May su Zed arrivano a
una conclusione inattesa: l'uomo è un mutante di terza generazione,
fisicamente e intellettualmente superiore a qualsiasi immortale. Malgrado il
timore, May decide di nascondere agli altri questa verità. Amico continua a
trattare Zed come un animale e lo sfrutta come cameriere alla mensa degli
immortali suscitando l'ira di Consuella.

Il consesso degli immortali si accanisce però contro Amico perché rifiuta di
unirsi alla “meditazione di secondo livello”, che sostituisce le funzioni
inconsce del sonno, e viene condannato all'invecchiamento e esiliato tra i
Rinnegati. A May vengono concessi ancora 7 giorni, poi Zed sarà distrutto. Il
Bruto lancia segnali ai suoi compagni che attendono armati fuori dalla
barriera trasparente del Vortex.

La forza mentale di May costringe Zed a confessare i retroscena del suo
arrivo; si scopre così che, al contrario dei Bruti, Zed sa leggere: ha
imparato grazie a un misterioso personaggio che l'ha attirato in una
biblioteca. Qui ha divorato una quantità di libri, adesso Zed è consapevole
della sopraffazione degli immortali sul mondo, dove la gente vive nel terrore
e nella schiavitù. La sua disillusione diventa furia vendicatrice quando
scopre che il nome del dio Zardoz è una contrazione di _wiZARD of OZ_ , il
Mago di Oz, personaggio della letteratura infantile che parla con voce
contraffatta nascondendosi dietro una maschera. Gli Sterminatori hanno inviato
Zed nel Vortex per cercare vendetta.

Consuella, tuttavia, sorprende May in intimità fisica con Zed, e incita i suoi
sostenitori a ucciderlo. Inseguito, Zed si rifugia dai Rinnegati, dove Amico,
invecchiato, gli fa conoscere la prima generazione di scienziati illuminati:
sono loro che, dopo la scoperta dell'immortalità, decisero di preservare la
civiltà in un'arca della conoscenza in grado di superare gli anni bui. Ora
però quei fondatori, che furono i primi a non sopportare l'eternità e a
divenire Rinnegati, chiedono una cosa sola: la liberazione rappresentata dalla
morte.

Consuella e i suoi non danno tregua a Zed, cacciato come un animale; il Vortex
è sconvolto da un'onda di emozioni a lungo dimenticate. Gli Immortali bruciano
la fattoria degli Apatici, che ritornano alla vita attiva. May organizza un
gruppo di donne che trasmettono tutta la propria conoscenza a Zed, chiedendo
in cambio di fecondarle. Per vincere il Vortex, tuttavia, Zed deve prima
distruggere il Tabernacolo; in questa impresa trova degli alleati in May (che
vorrebbe rifondare la comunità su nuove basi) e Amico (che la vuole veder
morire perché non crede nella possibilità di redenzione).

Il Vortex è sconvolto da passioni come l'odio e il desiderio sessuale.
Consuella riesce a arrivare fino a Zed, ma troppo tardi: si rende conto che
nel dargli la caccia è diventata come lui, e che la sovversione del Vortex è
colpa sua; come se non bastasse, si è accorta di amarlo. Zed promette che se
sopravviveranno, rimarranno insieme; Consuella non lo denuncia ai suoi, ma lui
è ancora braccato. Zed scopre però che il Tabernacolo è una tecnologia
avanzatissima che si basa sulle proprietà dei cristalli; anch'esso, come gli
immortali, sembra arrendersi perché si materializza proprio nel cristallo che
Zed prende in mano.

Il Tabernacolo è distrutto; il primo Rinnegato esala l'ultimo respiro,
suscitando grandi speranze negli altri. Il Vortex è nel caos. May e le sue
seguaci si allontanano dall'enclave, probabilmente fecondate da Zed, per
iniziare altrove una nuova vita. Clonato e ricostruito dal Tabernacolo, Arthur
Frayn rivela di avere pianificato ogni cosa dall'inizio, selezionando la linea
genetica di Zed in modo da ottenere un'intelligenza superiore in grado di
attaccare la prigione dorata dell'immortalità: è lui che gli ha insegnato a
leggere e che ha sollevato il velo dell'ignoranza mostrandogli l'inganno di
Zardoz. Lo Sterminatore non è un Bruto, bensì la naturale evoluzione della
specie umana in risposta all'immortalità, che viola le leggi di natura.

Gli immortali si radunano smarriti, l'immortale Avalow chiede a Zed di
liberarla dalla vita, ma l'ex Sterminatore è cambiato e non vuole più
uccidere. Tuttavia le barriere del Vortex sono svanite con la distruzione del
Tabernacolo, e un colpo di revolver raggiunge Avalow al cuore, uccidendola;
gli Sterminatori irrompono a cavallo, con le maschere e le armi da fuoco e
inizia la strage: gli ex immortali vengono massacrati a colpi di fucile, ma
invece di fuggire terrorizzate le loro vittime li implorano di liberarli dalla
condanna della vita eterna.

In piedi fra i cadaveri degli immortali abbattuti, gli Sterminatori chiamano a
gran voce Zed, ma lui è ormai fuggito dal teatro della strage portando via con
sé Consuella. Oltre al gruppo di May, è lei l'unica scampata all'ecatombe. Per
i due inizia una vita insieme nel mondo esterno, una vita mortale in cui si
partorisce, si invecchia e si muore.

_Zardoz_ racconta con una trama complessa, ricca di colpi di scena e scelte
estetiche radicali, una storia in fin dei conti semplice: il concetto è che è
la morte a dare un senso alla vita.[3] La scena finale, sottolineata dalla
suggestione della Settima sinfonia di Beethoven, è tesa a sottolineare questa
visione positiva della vita, destinata a lasciare nel pubblico sentimenti
confusi.[3] Apparentemente “strano”, fuori dagli stereotipi di genere,
assurdo, in realtà possiede un'estetica intenzionalmente provocatoria al punto
da suscitare una forma di bellezza con la propria assurdità.[4]

_Zardoz_ è uno dei film di fantascienza più celebrati e conosciuti degli anni
settanta, con molti pregi (ambizioni simboliche smisurate, incredibili
invenzioni visive) e molti difetti (innanzitutto una certa confusione
narrativa).[5] Non c'è dubbio che per certi versi il regista si prenda troppo
sul serio.[6] Il film possiede comunque una stringente coerenza interna: ogni
battuta di dialogo e ogni immagine narrativa trovano una propria spiegazione
all'interno dell'universo che la trama stessa costruisce; nulla viene lasciato
indietro prima della parola Fine.[3]

Malgrado l'aspetto quasi psichedelico di certe scelte che risentono di una
certa estetica anni settanta, non si può classificare la pellicola
semplicemente come kitsch.[4] Si possono trovare tematiche analoghe (la fuga
dall'immortalità di un mondo gestito da un supercomputer, grazie
all'intrusione di personaggio estraneo voluto dagli stessi creatori di quel
mondo) nel romanzo _La città e le stelle_ di Arthur C. Clarke (1956) da cui
John Boorman ha preso non pochi spunti. Nel film troviamo l'identica
situazione, personaggi analoghi e l'identico meccanismo del libro, perfino
uguali conclusioni, con l'unica differenza che Boorman termina il film con la
fine della città, mentre nel finale del romanzo di Clarke l'umanità arriva al
volo interstellare. Il personaggio Arthur Frayn è molto simile al Buffone
Khedron, che però nel romanzo scompare impaurito nel momento chiave della
vicenda; sembra inoltre ispirato all'iconografia del maestro di cerimonie
francese che funge da assistente alla bellissima glaciale e immortale Antinea
in _L'Atlantide_ di Georg Wilhelm Pabst.

