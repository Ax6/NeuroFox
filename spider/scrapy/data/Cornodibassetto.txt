Il **corno di bassetto** è uno strumento musicale aerofono appartenente alla
famiglia dei clarinetti.

Insieme al clarinetto contralto in Mi♭, rientrerebbe nel gruppo dei clarinetti
contralti ma i corni di bassetto sono strumenti che costituiscono un vero e
proprio ramo ben distinto, pur rientrando nella famiglia dei clarinetti.

Lo strumento è composto da 5 parti che si incastrano con dei sugheri (come nel
clarinetto normale): il bocchino (con ancia e legatura), il collo
(l'equivalente del barilotto), il pezzo superiore, il pezzo inferiore e la
campana; quest'ultima ha la caratteristica forma rivolta verso l'alto, simile
a quella del clarinetto basso (in realtà i due strumenti sono molto simili
nella forma).

La sua estensione normalmente va dal La (o La♭) nel primo spazio della chiave
di basso al Do sopra il rigo in chiave di violino. Tuttavia gli esecutori più
dotati sono in grado di raggiungere suoni più acuti.

Alcuni corni di bassetto (in realtà la maggior parte di nuova costruzione)
scendono fino al Fa grazie a un pezzo inferiore più lungo e munito di chiavi
(la cosiddetta "discendenza") come del resto avviene, in modo trasposto, col
clarinetto basso. La discendenza esisteva fin dai tempi di Mozart (di cui si
dice fosse lo strumento prediletto poiché recente e privo di repertorio),
infatti esisteva nella parte terminale dello strumento una piccola scatola di
legno, all'interno del quale il canneggio dello strumento si ripiegava a S per
portare lo strumento fino a Fa grave.

Il repertorio relativo a questo strumento è abbastanza nutrito: esso è stato
talvolta impiegato in orchestra (Mozart, _Requiem_ o serenata per fiati "Gran
Partita"), ma esistono esempi di musica solistica come i due _Konzertstück_ di
Mendelssohn per clarinetto, corno di bassetto e orchestra, il concerto per
corno di bassetto e orchestra di Carl Stamitz, il concerto per corno di
bassetto e orchestra di Alessandro Rolla.

Altri progetti

