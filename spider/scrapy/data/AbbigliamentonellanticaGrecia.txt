L' **abbigliamento dell'antica Grecia** era generalmente di carattere molto
semplice, spesso costituito da un unico rettangolo di stoffa, non cucito, ma
drappeggiato intorno al corpo, con stili pressoché identici sia
nell'abbigliamento maschile che in quello femminile. L'unico capo a fare parte
unicamente del guardaroba femminile era il peplo. Tale moda rimase
praticamente invariata nel corso degli anni, in cui cambiarono soltanto i
tessuti ed i materiali utilizzati ed il modo in cui essi venivano indossati, a
seconda del quale era possibile distinguere il diverso ceto sociale
dell'indossatore.[1]

L'abito nazionale degli uomini greci era il chitone, lunga tunica, cucita su
un lato e fermata sulle spalle da fibule, o da una cucitura, e molto simile al
suo corrispettivo femminile. Nel corso degli anni il chitone fu relegato ad
abito per le circostanze formali e le cerimonie solenni, e sostituito a
partire dal V secolo dal più pratico _chitoniskos_ , lungo fino alle ginocchia
e fermato in vita da una cintura. Gli uomini liberi lo indossavano fissato su
entrambe le spalle, e spesso con l'illusione di due piccole maniche. Gli
schiavi invece ne indossavano una versione meno pregiata, e fissata su una
sola spalla, in modo da riconoscere la loro condizione e permettere loro
maggiore comodità nel lavoro. La versione destinata ai bambini invece era
lasciata libera senza cintura, così come quella indossata dai soldati al di
sotto delle corazze. Materiale maggiormente diffuso era la lana, e soltanto in
rare occasioni il lino.

L' _himation_ era il mantello utilizzato tanto dagli uomini quanto dalle
donne, indossato al di sopra della tunica, semplicemente appoggiato sulla
spalla e fatto ricadere sul fianco. Poteva eventualmente anche essere
ripiegato a quadrata ed appoggiato sulla spalla, oppure portato appoggiato da
una spalla all'altra, privo di cuciture o spille. In ogni caso, i modi in cui
l'himation poteva essere drappeggiato erano innumerevoli, e spesso indicativi
della posizione sociale e della professione di chi lo indossava. Il _tribonio_
di provenienza spartana era un mantello più ruvido e più grezzo, che lasciava
scoperte le gambe, e fu adottato come divisa distintiva dei filosofi.

La _clamide_ (o anche _claina_ ) era un corto mantello di lana infeltrito, di
utilizzo prettamente militare, che veniva fissato sulle spalle o sul dorso da
una fibula. L'utilizzo della clamide si diffuse anche fra i Romani e i goti e
rimase in uso sino al 300 d.C. La clamide era il simbolo del comando fra i
generali dell'esercito, ed era il simbolo del passaggio nell'età adulta per
gli adolescenti che lo ricevevano in dono.[1]

Non esistevano grandi differenze fra l'abbigliamento maschile e quello
femminile. Le aristocratiche greche infatti usavano indossare una Tunica lunga
fino alla caviglia con spacco laterale e spesso con strascico. Il seno era
sorretto da una larga fascia, che aveva anche la funzione di nascondere
l'apertura del vestito. A completare l'abito vi era un giacchetto senza
maniche (tipo bolero), più lungo sui fianchi ed uno scialle, chiamato
_krédemnon_. Un triangolo di tessuto leggero veniva appoggiato sulla testa,
ricadente sulle spalle, con mera funzione ornamentale, e a cui spesso poteva
essere abbinato il _pòlos_ , ornamento di origini orientali, spesso
raffigurato nell'abbigliamento delle Dee o delle donne di culto.

Abito nazionale delle donne greche era invece il _peplo_ , rettangolo di
stoffa (generalmente lana) che veniva drappeggiato intorno al corpo sino a
formare una sorta di tunica, che lasciava le braccia scoperte, e veniva
fermato in vita da una sorta di cintura. Comunemente il peplo veniva
rimboccato al di sopra della cintura, creando un effetto simile a quello di
una moderna blusa. I colori più diffusi di tale abito erano quelli naturali
come il bianco o lo zafferano.

Il _peplo ionico_ era costituito da due teli rettangolari sovrapposti e cuciti
insieme sui lati. L'abito veniva fermato in vita da un cordone o una cintura,
e fissato sulle spalle, inizialmente da fibule, ed in seguito da vere e
proprie cuciture. Dal peplo ionico era possibile, tramite spille appuntate
nella parte superiore dell'abito, ricavare anche delle maniche, ed era
generalmente lungo sino ai piedi, a differenza del peplo dorico, che invece
poteva essere anche più corto. Il peplo era sempre vestito insieme
all'himation.

L' _himation_ era un mantello comune ad entrambi i sessi, al punto che lo
stesso mantello poteva essere indossato indifferentemente dalla moglie o dal
marito. Col tempo l'himation femminile assunse qualche differenza, ottenuta da
qualche maggiore decorazione, o con bordi frangiati. L'himation poteva essere
indossato attraverso la testa, oppure facendolo passare da sotto l'ascella
alla spalla opposta. Il _diplax_ ed il _chlamidon_ erano delle versione
dell'himation, di dimensioni più ridotte, in uso nelle stagioni più calde.[1]

Principale, e diffusissimo, modello di calzature greche erano i _pedῖlon_ ,
una primitiva forma di sandali, costituita da un plantare di cuoio, ritagliato
sulla forma del piede, a cui era assicurato tramite una serie di fasce che
arrivavano sino al collo del piede. Tale calzatura si evolse nei _sandάlia_ ,
più elaborati e resistenti, che nelle varianti femminili potevano persino
essere colorati. L'evoluzione dell'arte calzolaia portò alla realizzazione
delle _krhpίς_ , scarpe aperte tipicamente maschili, da cui derivarono gli
_ἐndromίς_ , la cui allacciatura giungeva sino al ginocchio, ed erano tipiche
della divisa militare. Le _ἐmbάdeς_ , probabilmente di provenienza babilonese
o tracia, furono fra i primi modelli di scarpe chiuse, sia maschili che
femminili, prodotte in numerose varianti (basse o alte) e di differenti
colori. Tipica scarpa femminile per le occasioni particolarmente formali, come
cerimonie e matrimoni, era il _diάbaqron_ , impreziosita da applicazioni in
metalli. Le costosissime _baucides_ erano invece le tipiche calzature delle
etere, la cui caratteristica era di aumentare notevolmente l'altezza
dell'indossatore, stessa caratteristica che contraddistingueva i _coturni_ (
_kόqornoς_ ), gli altissimi stivaletti indossati dagli attori tragici.[1]

I principali centri di produzione di calzature si trovavano in Sicilia, nel
Mar Nero, la Cirenaica e l'Asia minore, in cui i calzolai si occupavano tanto
della conciatura delle pelli quanto della fabbricazione delle scarpe. La
colorazione, avveniva con le stesse tecniche utilizzate per i tessuti,
attraverso l'applicazione di cortecce vegetali, pigmenti di origini minerale o
metallica e terra rossa.[1]

A differenza con i costumi della moda più recente, i copricapi nell'antica
Grecia avevano una funzione meramente pratica, ed erano principalmente
utilizzati per proteggere l'indossatore dai raggi del sole, durante il lavoro
nelle campagne, o per proteggere dal freddo, come il _ἀlwpekίς_ , realizzato
in pelle di volpe. Il _pῖloς_ invece era un copricapo in feltro destinato ai
ceti più poveri, ed utilizzato principalmente a scopo "curativo" dai bambini e
gli anziani. Le fattezze di tale copricapo potevano variare a seconda del
luogo e della regione. La _kausίa_ era un lungo cappello di feltro piatto, di
origine macedone, mentre il berretto frigio era un copricapo conico con la
punta ripiegata in avanti, di origine anatolica. L'unico cappello destinato
alle donne era invece il _krήdemnon_ , di forma simile al petaso maschile.
Infine il polos ( _πόλος_ ) era un copricapo di forma cilindrica o
quadrangolare, tipico nelle rappresentazioni delle divinità femminili, ed
effettivamente impegnato in cerimonie.[1]

Pochissime notizie sono giunte relative all'utilizzo di biancheria intima
nella Grecia antica. Si sa per certo che le donne utilizzassero una fascia di
tessuto a mo' di reggiseno, chiamata _stròphion_. Alcune fonti riportano che
spesso esso è indicato anche con i nomi di _tainìa_ o di _mìtra_ , molto
probabilmente a seconda della forma e della grandezza dell'indumento.[2]

Il materiale più utilizzato nella tessitura dei capi di abbigliamento era la
lana. Più esotico e costoso era ritenuto invece il cotone, importato
dall'Oriente. Anche il lino era utilizzato, principalmente nella realizzazione
delle divise militari che necessitavano di essere più leggere e più pratiche.
La coltivazione del lino però negli anni fu abbandonata e ripresa soltanto
molti secoli dopo. Per i vestiti più costosi e raffinati era impiegato il
bisso, una specie di seta naturale marina, ricavata da un filamento che
secernono alcuni molluschi.

I colori maggiormente presenti nell'abbigliamento erano, ovviamente, il bianco
naturale dei tessuti, ma anche alcune colorazioni naturali come il giallo, il
turchese, il vinaccia. Meno comune era il rosso, in quanto la tecnica di
colorazione impiegata, prevedeva l'utilizzo della porpora, e rendeva
notevolmente più alti i costi di produzione. Tuttavia il rosso era il colore
che veniva indossato dalle etere e dai ballerini, quindi, in ogni caso era ben
poco diffuso.[1]

Altri progetti

