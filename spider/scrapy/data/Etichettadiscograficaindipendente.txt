Un' **etichetta indipendente** è una casa di produzione musicale che lavora al
di fuori delle grandi corporazioni multinazionali e, come dice la parola
stessa, in modo indipendente, senza legarsi ad altre industrie. Solitamente, a
differenza delle major, permette all'artista un controllo più globale sulla
propria produzione (musica, testi, grafica del disco, ecc.) ed una maggiore
libertà espressiva, e per questi motivi viene spesso preferita dai musicisti,
specialmente agli esordi.

Il concetto di etichetta indipendente (o _indie_ ) nasce inevitabilmente col
concetto di musica indipendente, ovvero musica che segue schemi non condivisi
dalla politica delle majors, e musicisti che non vedono di buon occhio le
suddette in quanto accusate di non vedere la musica come opera d'arte o
messaggio all'ascoltatore, ma semplicemente come prodotto da mettere in
commercio per trarne il massimo profitto.

La scena musicale dove più ha sviluppo la indie label è il punk o il do it
yourself che lancia un modello verso il quale successivamente c'è stato grande
spirito di emulazione e non solo nell'ambito del punk. Le indie label hanno un
grande sviluppo anche nell'hip hop. Le etichette indipendenti crescono se
aiutate dal buon lavoro dei suoi manager oppure falliscono, assorbite dalle
major che ne sfruttano i propri cataloghi oppure le lasciano attive ma con
limitazioni sulla propria politica. Spesso si ergono a pioniere di un genere
(come fu la Motown per il soul o la Chess Records per il blues considerata da
alcuni storici musicali la prima vera etichetta discografica indipendente) o
diventano pilastri fondamentali degli stessi artisti che venivano prodotti.
Negli anni 90 grazie a nuove tecnologie, ma soprattutto alla globalizzazione
del mercato sempre più forte, le etichette indipendenti crebbero sempre più,
aiutate da minori costi e maggiori capacità di diffusione dei propri prodotti.

Ma la crisi è imminente: dalla fine degli anni '90 in poi, con la forte
complicità del diffondersi del circuito peer to peer che permette il download
in maniera gratuita e abusiva di musica e altre opere intellettuali, le
vendite subiscono flessioni sempre più forti e molte etichette accusano il
colpo. Ma se non tutti i mali vengono per nuocere, il successo del formato MP3
induce molte etichette ad avviare anche la distribuzione attraverso il
download a pagamento di musica. Così nel ventunesimo secolo nasce il fenomeno
delle netlabel, etichette indipendenti che si appoggiano esclusivamente al
download digitale, permettendo di scaricare brani dai propri siti ma
soprattutto dai grandi portali di vendita di mp3 come iTunes, Yahoo Music e da
quelli piccoli e specializzati, come ad esempio beatport che tratta
esclusivamente musica elettronica. Il vantaggio evidente è un grande
abbassamento dei costi di produzione che permette di aprire una label anche
con spese irrisorie.

È praticamente impensabile fare un elenco o censimento di tutte le etichette
indipendenti presenti sulla Terra, perché, proprio per la loro natura
indipendente, questo mercato si mostra come estremamente frammentato e fatto
di miriadi di piccoli operatori che producono i propri artisti su piccola
scala e con piccoli volumi di vendite. In ogni settore, però, è possibile
riconoscere delle entità di maggiori dimensioni, che si comportano all'interno
della propria fetta di mercato come majors; etichette che spesso includono nei
propri _rosters_ , artisti che scalano le chart nazionali e mondiali, sfidando
i grandi gruppi. In ogni caso, sia che si tratti di piccole che di grandi
etichette, le label indipendenti si riconoscono per le seguenti
caratteristiche:

La figura del distributore è spesso fondamentale per l'etichetta indie: le sue
piccole dimensioni e scarse disponibilità economiche, non le permettono
infatti di promuovere un disco in maniera adeguata per ottenere forti
risultati in campo internazionale; servirebbe una figura che faccia da tramite
tra la label e il circuito della vendita, in pratica una figura di "grossista"
nel campo discografico. Questo ruolo è coperto proprio dal distributore che,
attraverso rappresentanti, prende accordi con negozi di dischi e siti di
vendita per portare sui loro scaffali le etichette con cui firmano accordi.

C'è da dire che il distributore non effettua una selezione sui dischi da
trattare, ma solo sulle _label_ con cui stipulare contratti: viene giudicato
naturalmente a livello qualitativo (un distributore che lavora con _label_
mediocri sicuramente avrà scarsa considerazione) ma anche in base al genere
proposto, tant'è che molti distributori si specializzano nella
commercializzazione di determinati generi: entrando per esempio nel campo
dell'elettronica, è da notare il caso di Kompakt che distribuisce in Europa
musica _techno_ , o Karma distribution che si occupa in campo italiano
strettamente di house underground, a differenza di Global Net che lavora per
etichette commerciali. Tra i distributori specializzati in musica classica si
segnala, in Italia, Jupiter Distribuzione.

Un altro metodo per arrivare in mercati esteri, o per potenziare la diffusione
di un disco, è quello di mettersi in collaborazione con altre etichette
(naturalmente di un paese estero o comunque di più grosse dimensioni) e
concedere un disco in "licenza": la licenza riguarda i diritti di produzione e
commercializzazione del prodotto entro limiti geografici e non. L'etichetta
licenziataria percepisce una percentuale sui profitti derivanti dalle copie
vendute dall'etichetta che detiene la licenza, percentuale che verrà divisa di
solito al 50% con l'artista; quindi a fronte di minori guardagni c'è la
possibilità di coprire fette di mercato maggiori senza rischi economici e
senza potenziamento dei propri impianti.

Come detto a volte capita che una licenza venga concessa anche per lo stesso
paese sede dell'etichetta: capita così che in uno stesso paese (e nello stesso
negozio) circoli lo stesso disco prodotto da label diverse. La differenza
molte volte non riguarda la sola copertina, ma anche le versioni contenute sul
disco o addirittura dettagli come il mastering.

Le label o etichette indipendenti non firmano con gli artisti contratti per un
certo numero di dischi, ma valgono per un solo lavoro per volta. Generalmente
tale contratto viene firmato dopo che la band ha già pronto il materiale per
il nuovo disco, quindi il contratto serve solo ad assicurare la remunerazione
del lavoro e la possibilità per la band di veder pubblicato il proprio lavoro.
Questo metodo è l'opposto di quel che accade nelle etichette major dove il
contratto stipulato generalmente prevede che per il futuro la band incida un
certo numero di dischi (ad esempio 3 dischi di inediti, oppure 2 dischi più un
live o, per artisti già affermati e con una discografia vasta, la produzione
di 1 o 2 dischi più un greatest hits).

La differenza dei contratti è data dal concetto stesso dei due tipi di
etichetta: le major vedono nella band semplicemente un business, quindi
firmano contratti esclusivamente con gruppi che ritengono possano vendere un
numero di dischi tale da risarcire la stessa major dell'ingaggio della band e
ottenere un forte guadagno (generalmente dischi che puntano a vendere milioni
di copie); le label puntano invece a contribuire la diffusione della musica
delle band che arrivano a non più di 100 000 copie vendute per ogni album
(raramente arrivano a 200.000).

Fanno eccezione i The Offspring, che nel 1994 con la Epitaph Records
pubblicarono l'album _Smash_ che vendette quasi 11 milioni di copie diventando
il disco più venduto di un'etichetta indipendente[1]: l'album originariamente
con una tiratura di qualche centinaia di migliaia di copie fu rimesso in
stampa. Questo portò la band e la casa discografica ad avvalersi della Sony
per la pubblicazione dell'album successivo. Fa eccezione anche Melanie C che
con la sua etichetta indipendente Red Girl Records vendette nel 2005/2006 un
milione di copie con l'album _Beautiful Intentions_.

