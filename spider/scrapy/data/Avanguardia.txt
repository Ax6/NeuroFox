**Avanguardia** è la denominazione attribuita ai fenomeni del comportamento o
dell'opinione intellettuale, soprattutto artistici e letterari, più
estremisti, audaci, innovativi, in anticipo sui gusti e sulle conoscenze.

Il termine descrive un movimento del XX secolo ma derivanti da tendenze
politico-culturali ottocentesche, connotate dal costituirsi di raggruppamenti
di artisti sotto un preciso manifesto da loro firmato. La nozione può quindi
essere analizzata da due diversi punti di vista: sotto il profilo storico-
critico o sotto quello teorico.

Dal punto di vista storico, il termine avanguardia indica i movimenti e i
gruppi costituitisi nel corso del Novecento, con un proprio arco evolutivo e
una propria dinamica di conflitti interni ed esterni. In questo caso saranno
considerati artisti di avanguardia gli autori che hanno aderito ai manifesti,
oppure che hanno partecipato alle attività di gruppo (tenendo conto di
adesioni, espulsioni e quant'altro). Su questo piano, l'avanguardia è
oggettivamente riscontrabile nei dati, che spesso vanno ricostruiti attraverso
una ricerca paziente delle tracce di azioni e operazioni alquanto effimere
(infatti si tratta sovente di editoria _alla macchia_ , oppure di performance
di cui sono rimaste poche e sparse testimonianze).

Dal punto di vista storico, l'avanguardia ha attraversato tre fasi:

Dal punto di vista teorico, la nozione di avanguardia si può sintetizzare nei
seguenti punti:

Dal francese _avant-garde_ (trad. "avanti alla guardia"), il termine, tratto
dal linguaggio militare (l'avanguardia è il reparto che precede il grosso
delle truppe per aprirgli il varco), è impiegato anche per indicare i diversi
movimenti artistici del primo Novecento, caratterizzati da una sensibilità più
"avanzata" rispetto a quella dominante: l'Espressionismo, l'Astrattismo, il
Futurismo, il Dadaismo, la Metafisica, il Cubismo e il Surrealismo. In questo
senso il termine era passato dal linguaggio militare a quello politico già
intorno al 1830, per indicare il nuovo compito assegnato agli intellettuali,
per lo più di sinistra, consistente nell'assumere il ruolo di guida morale e
ideologica delle battaglie politiche del liberalismo dell'epoca.[1] A partire
dalla fine del XIX secolo, la nozione di avanguardia era stata usata
metaforicamente per caratterizzare i movimenti letterari ed artistici che
volevano essere più "avanti" rispetto ai contemporanei. In particolare
ritenevano "moderno" rompere con la tradizione e criticare chi imitava i
"classici".

Il primo ventennio del XX secolo ha visto il susseguirsi di fenomeni artistici
di avanguardia, che attraverso i loro manifesti proponevano nuove forme
pittoriche e plastiche, in sintonia con il mutare dei tempi. I movimenti di
avanguardia erano formati da gruppi spesso in polemica tra loro, ma dalla
critica e dal contrasto scaturiva una grande spinta creativa. Che si
chiamassero futuristi, espressionisti, metafisici, surrealisti, dadaisti, gli
artisti di questa generazione volevano cambiare tutto. Le loro battaglie
artistiche diedero una nuova impronta a tutta l'arte del Novecento.

Gli elementi fondamentali delle avanguardie, secondo vari studiosi, sono
stati:[1] attivismo esasperato, entusiastico senso dell'avventura, gusto di
opposizione e antagonismo, tendenza alla negazione, al nichilismo,
all'agonismo. Un altro elemento importante per inquadrare i movimenti di
avanguardia è stata la relazione fra oggettività e soggettività che i gruppi
hanno attuato: per alcuni di essi è esistita solo la sfera soggettiva
estremizzata formata da stati onirici e inconsci, istinti e energia vitale,
mentre per altri movimenti è esistito solo l'ambito oggettivo assoluto
ricavabile dalle discipline scientifiche, oppure anche l'insieme dei due mondi
in alternanza e sovrapposti.

I movimenti d'avanguardia spesso risultano intrecciati alla scienza e alle sue
applicazioni tecnologiche: basti pensare alle leggi ottiche enfatizzate dagli
Impressionisti, le passioni per l'aviazione e per l'elettricità evidenziate
dai Futuristi, la psicoanalisi sviscerata dai Surrealisti, la fisica nucleare
ispiratrice della pittura informale.

Uno degli scopi dei movimenti di avanguardia è la " _morte dell'arte_ "
tradizionale e canonica, realizzabile attraverso l'annullamento del momento
comunicativo o con l'identificazione dell'espressione artistica con un'altra
azione del fare umano, come ad esempio l'urlo degli Espressionisti, l'impiego
improprio di alcuni oggetti, il ribaltamento di ogni scala di valori. I gruppi
di avanguardia attuano una opposizione alla cultura dominante o appartandosi
aristocraticamente o partecipando rumorosamente al dibattito pubblico.

Charles Baudelaire fu il primo ad applicare il termine _avanguardia_ , tipico
del linguaggio militare, per definire con ironia gli scrittori francesi di
sinistra. Il termine, ancora oggi, si riferisce quindi a tutti i movimenti di
opposizione e di sperimentazione di forme nuove sia nell'ambito letterario
quanto in quello pittorico, musicale e artistico in genere.

È nel primo decennio del Novecento che sorgono i veri movimenti tipici
dell'avanguardia, come l'espressionismo e la dodecafonia in Germania e in
Austria con Vasilij Kandinskij, Georg Trakl, il futurismo in Italia con
Filippo Tommaso Marinetti e Umberto Boccioni (che si svilupperà poi in Russia
con Vladimir Majakovskij, e in Inghilterra con l'affine vorticismo) l'imagismo
in Gran Bretagna e negli Stati Uniti con Ezra Pound e nel primo dopoguerra con
il dadaismo e il surrealismo. Il manifesto di questi movimenti consiste nella
provocatoria distruzione delle tradizionali forme estetiche intese, come
teorizzava Hegel, nella "morte dell'arte". Nel rifiutare l'arte borghese era
infatti palese il rifiuto della società borghese e quindi una tendenza delle
avanguardie verso le ideologie e i movimenti rivoluzionari. Tali movimenti
ebbero filiazioni anche extraeuropee. Si veda il caso del Giappone, che ebbe
negli anni '20-'30 un nutrito gruppo locale di dadaisti, surrealisti e
futuristi, e propose proprie versioni delle avanguardie, come nel caso dei
Neo-percezionisti (Shinkankakuha), di cui fecero parte anche il giovane
Yasunari Kawabata, poi premio Nobel per la letteratura nel 1968, e Riichi
Yokomitsu.

Nel secondo dopoguerra, pur in tempi differenti, si assiste alla rinascita di
sperimentazioni di diversi linguaggi estetici. I nuovi gruppi di intellettuali
si sentono chiamati a interpretare la società, ora in piena ricostruzione e
sviluppo, e tra gli anni cinquanta e sessanta intensificano la loro attività.
A differenza delle precedenti avanguardie storiche, le nuove avanguardie
abbandonano ogni atteggiamento di polemica spettacolare e sembrano piuttosto
decise a conquistare gli spazi rubati e deteriorati dai mass media. La maggior
parte delle esperienze delle nuove avanguardie si rifanno all'ideologia
marxista, apportando in più temi antropologici e psicoanalitici.

In Italia nasce per primo, nel 1947, il Gruppo Forma 1, di ispirazione
marxista, formato da Carla Accardi, Antonio Sanfilippo, Pietro Consagra, Ugo
Attardi, Piero Dorazio, Mino Guerrini, Achille Perilli e Giulio Turcato. In
Germania nasce il Gruppo 47, rappresentato da Günter Grass e Heinrich Böll che
esprimono l'ideale democratico di ricostruire la cultura del paese. In
Catalogna nasce, anche nel 1947, il gruppo Dau al Set in torno all'omonima
rivista, con il poeta Joan Brossa, il pittore Antoni Tàpies ed altri. In
Francia nascono, all'interno della rivista _Tel quel_ , letterati che
dichiarano di voler abbattere i codici culturali tradizionali a favore delle
nuove teorie freudiane e delle teorie strutturaliste, come Roland Barthes,
Philippe Sollers e Alain Robbe-Grillet. Non senza importanza è stato in questo
periodo il contributo di tutti quei movimenti culturali degli Stati Uniti che
con la pittura gestuale, il cinema underground, la pop art e le performance
teatrali hanno gettato una ventata nuova colta da tutti i paesi.

In Italia l'azione della neoavanguardia (o "nuova avanguardia") si colloca
entro limiti temporali ben definiti. In quello che si può definire l'ultimo
movimento letterario del Novecento si possono distinguere due periodi. Il
primo periodo può essere datato partendo dal 1956, anno in cui fu fondata la
rivista _Il Verri_ e pubblicata l'opera di Edoardo Sanguineti _Laborintus_ ,
fino al 1962, anno della pubblicazione di _Opera aperta_ di Umberto Eco e del
quinto numero della rivista _Il Menabò_. Il secondo periodo inizia nel 1963
con il primo convegno di Palermo e si conclude con l'ultimo numero di
_Quindici_. Nei primi sette anni si assiste alla formazione e alla crescita
della nuova avanguardia o neoavanguardia come alcuni preferiscono chiamarla,
mentre negli altri sette anni si delimita il momento di maggior forza del
Gruppo 63, al quale fa seguito la crisi e la fine dell'esperienza collettiva.
Soprattutto il Gruppo 63 con Angelo Guglielmi, Alfredo Giuliani, Renato
Barilli, Umberto Eco e Alberto Arbasino ha cercato di modificare il rapporto
tra linguaggio e letteratura decretando il primato del primo nella costruzione
dei significati di un testo.

Sono un fenomeno tipicamente italiano, dovuto al fatto che in Italia le
neoavanguardie hanno avuto un ampio riscontro, suscitato dibattiti e polemiche
feroci: perciò le discussioni e le sperimentazioni sono proseguite anche al di
là dello scioglimento ufficiale del Gruppo 63.

Non solo gli autori già attivi negli anni Cinquanta-Sessanta hanno continuato
a praticare scritture _anomale_ , ma altri se ne sono aggiunti. La continuità
dell'avanguardia è stata assicurata dai percorsi di autori come Amelia
Rosselli, Paolo Volponi, Edoardo Cacciatore, Emilio Villa, Mario Lunetta,
Franco Cavallo, Vito Riviello, Cesare Ruffato, Gianni Toti. Inoltre, un
serbatoio di procedimenti intersemiotici ereditati dalle avanguardie storiche
è stato costituito dalle espressioni della poesia visiva e della poesia
sonora, in performance, convegni e meetings internazionali.

Un segnale della ripresa del dibattito sull'avanguardia si aveva alla metà
degli anni Ottanta, con il convegno della rivista Alfabeta su _Il senso della
letteratura_ (Palermo 1984) e poi con le _Tesi di Lecce_ (1987). Tra la fine
degli anni Ottanta e l'inizio dei Novanta, si registrava l'iniziativa di
alcuni gruppi di autori più giovani, intenzionati a riaprire - sia pure con
molti distinguo e differenze interne - il dossier dell'avanguardia. Dapprima
nelle modalità ironiche del Gruppo '93 (in cui hanno operato autori dei gruppi
K. B., Baldus, Altri Luoghi), poi nel panorama più ampio descritto e
commentato nella antologia Terza Ondata (Filippo Bettini e Roberto Di Marco,
Synergon 1993). Il gruppo d'avanguardia Fantalogica, con ricerche pubblicate
sul mensile diretto da Gaetano Marinò, _il Fantalogico_ (Reg. Trib. Civ. di
Roma n. 00283/93 (8-7-93).)

I caratteri principali di questo periodo, in cui ci si è confrontati
soprattutto con la dominante nozione di postmoderno, sono: il recupero
straniato del linguaggio obsoleto e delle forme letterarie; la ripresa della
nozione di allegoria in senso ampio (secondo la teorizzazione di Walter
Benjamin); un concetto di avanguardia in continua contraddizione con se
stessa, in lotta contro lo spettro della sua stessa _impossibilità_ ,
nell'epoca della comunicazione scorrevole.

Ulteriori proposte e iniziative sono state portate avanti dalle riviste _Terra
del Fuoco_ e _Bollettario_ , dall'Almanacco Odradek e da editori come Fabio
D'Ambrosio, Vanni Scheiwiller, Oèdipus e Campanotto.

Negli ultimi anni, nuovi autori si sono affacciati e, con l'inizio del Terzo
Millennio, l'avanguardia si sta configurando in forme modificate, che restano
ancora da indagare.

Altri progetti

