Il **Dodecaneso** o **Dodecanneso** (in greco Δωδεκάνησα, pr. _Dodekánisa_ ,
dal significato letterale di "dodici isole") è un arcipelago della Grecia,
compreso tra l'Asia Minore (odierna Turchia), l'isola di Creta a Sud, le
Cicladi ad Ovest e l'isola di Samo a Nord.

Dal punto di vista amministrativo era una prefettura appartenente alla regione
dell'Egeo Meridionale, abolita a partire dal 1º gennaio 2011 a seguito
dell'entrata in vigore della riforma amministrativa detta _programma
Callicrate_[1]. Il capoluogo era la città di Rodi.

Dal punto di vista geografico il Dodecaneso è un arcipelago di oltre 163 isole
ed isolotti, di cui soltanto 26 sono abitate. Localizzate in una regione di
passaggio tra oriente ed occidente, nel loro complesso le isole recano
evidenti segni del loro passato, dell'epoca classica a quella dei Cavalieri di
Rodi, all'occupazione turca ed italiana. Diverse dominazioni hanno lasciato
tracce nella cultura e nelle testimonianze architettoniche.

Le principali isole sono qui elencate con il nome tradizionale italiano,
risalente in genere all'epoca veneziana (tra parentesi il nome greco):

Originariamente la parola Dodecaneso (o anche Dodecanneso, secondo la
pronuncia greca) indicava il gruppo di isole del dominio Veneziano e poi
Ottomano che godevano di particolari privilegi: Icaria, Patmo, Càlino, Lero,
Stampalia, Nìsiro, Piscopo, Simi, Calchi, Scarpanto, Caso e Castelrosso, che
nel 1909 alcuni giornali greci definirono Dodecaneso ottomano. Queste dodici
isole tuttavia erano storicamente parte delle Sporadi meridionali. Solo in
seguito all'occupazione italiana del 1912 la denominazione Dodecaneso preso
uso nel linguaggio corrente, pur essendo impropria. Difatti le isole italiane
non corrispondevano a quelle indicate anni prima. Nel toponimo italiano furono
incluse anche Rodi, Coo e Lisso, mentre Castelrosso venne occupata solo nel
1921. Invece fu esclusa Icaria, che rimase sotto dominazione turca, prima di
passare alla Grecia[2].

L'inadeguatezza della denominazione determinò nelle autorità italiane il
mutamento della denominazione ufficiale in Isole italiane dell'Egeo, fin dal
1929. Tuttavia il toponimo era già entrato nella denominazione corrente e
corrisponde ancora oggi a tutte le isole facenti parti delle Isole italiane
dell'Egeo.

La storia del Dodecaneso è legata a quella di Rodi l'isola maggiore, così
chiamata dal nome della cittadina capoluogo. Questa città ha avuto sin
dall'epoca della Grecia classica grande influenza sull'intero arcipelago per
la sua importanza strategica e militare e per essere sede di un importante
porto di scambio tra oriente ed occidente. Di tale periodo sono riscontrabili
numerosi resti archeologici, di templi e città sparsi nelle varie isole.

Tra il 1306 e il 1309 l'arcipelago divenne la sede per secoli dei Cavalieri di
Rodi, che fortificarono le isole rendendo Rodi inespugnabile ai turchi, che
tentarono numerose volte la sua conquista, riuscendoci nel 1522. Ancora oggi
possono essere ammirate le fortificazioni del capoluogo ed i castelli sulle
altre isole, come Neratzia e Antimachia a Coo. Il dominio dei Cavalieri durò
sino al XVI secolo, quando dopo l'ennesimo attacco gli stessi negoziarono la
loro uscita dalle isole e la cessione al sultano dell'arcipelago, che divenne
così parte dell'Impero ottomano.

Durante la guerra italo-turca culminata nell'occupazione della Libia, l'Italia
pensò di affrettare la fine della guerra occupando il Dodecaneso. Il 26 aprile
1912 venne occupata Stampalia, il 12 maggio Scarpanto, Caso, Piscopi, Nisiro,
Calino, Lero, Patmo, Coo, Simi e Calchi; il 4 maggio vennero sbarcate truppe
su Rodi, che venne completamente occupata il 16 maggio. Con la Pace di Losanna
(18 ottobre 1912) l'Italia ottenne la sovranità sulla Libia (riconosciuta
dalle potenze straniere) e il possesso temporaneo delle isole del Dodecaneso.

Il 5 maggio 1912 si insediò il comandante delle isole occupate dell'Egeo
Giovanni Ameglio, dal 1914 costituite in _Colonia del Dodecaneso_ ; il primo
governatore, il savonese Mario Lago, si insediò il 16 novembre 1922. Dal 1926
le isole vennero trasformate in " _Governo delle Isole Italiane dell'Egeo_ ",
denominazione che divenne ufficiale nel 1930. Tra i governatori del Dodecaneso
figurano importanti esponenti del fascismo come Cesare Maria De Vecchi
(1884-1959) di Casale Monferrato, membro del Gran Consiglio del Fascismo e
ministro dell'educazione nazionale, governatore dal 1936 al 1940; il bolognese
Ettore Bastico (1876-1972), Maresciallo d'Italia, governatore dal 1940 al
1941; ed infine l'ammiraglio viareggino Inigo Campioni (1878-1944),
governatore dal 1941 al 1943.

Fu organizzata l'amministrazione civile delle isole con libere elezioni
svoltesi nel 1928, 1930, 1932 e 1934. Nel 1937 i sindaci vennero sostituiti da
podestà di nomina governativa.

Tra il 19 e il 24 maggio 1929 alcune isole furono visitate da Vittorio
Emanuele III, re d'Italia. Le tracce della presenza italiana rimangono
visibili in molti edifici, tra i quali ad esempio:

Al censimento del 21 aprile 1936, l'ultimo prima della perdita dell'arcipelago
da parte dell'Italia (1947), la popolazione totale residente nel Dodecaneso
risultava composta da 140.848 unità, di cui 16.711 regnicoli (italiani) e
4.090 stranieri di varie nazionalità. La popolazione residente nell'isola di
Rodi ammontava a 61.886 abitanti seguita dall'isola di Coo (19.731 ab.) e da
quella di Calino (15.247 ab.)[3].

Dopo l'8 settembre 1943 il Dodecaneso venne attaccato dai tedeschi che non
volevano fornire agli Alleati una base operativa per l'attacco alla Grecia. La
divisione d'assalto _Rhodos_ , comandata dal generale Ulrich Kleemann riuscì a
conquistare le isole grazie ad una mescolanza di azioni di forza e tattiche
dilatorie, tra il 9 settembre e il 17 novembre 1943[4]. Ciò fu possibile anche
grazie alla scarsa iniziativa del comando italiano, che però era vincolato
alle clausole armistiziali ed alla estrema ambiguità delle informazioni
inviate dallo Stato Maggiore.

Inizialmente non furono attaccate le isole a nord di Rodi e in particolare Coo
(che cadde il 4 ottobre) e Lero (con la più importante base navale italiana
nell'Egeo), che rimase in mano italiana fino al 17 novembre 1943, difesa dalle
forze italiane di guarnigione comandate dal contrammiraglio Luigi Mascherpa, e
da rinforzi inviati dagli Alleati. Dopo la resa di Lero furono abbandonate dai
soldati italiani anche le due ultime isole in possesso degli italiani, Lisso e
Patmo.

Sorte diversa toccò a Castelrosso. Quando l'Italia capitolò, il 10 settembre
1943, l'isola fu occupata dalle forze britanniche, che ne conservarono il
possesso per il resto del conflitto. I soldati italiani lasciarono l'isola il
28 settembre 1943.

Il governatore, ammiraglio Inigo Campioni rimase in carica fino al 18
settembre 1943, quando fu deportato. Venne sostituito dal vicegovernatore
Igino Ugo Faralli, che, avendo aderito alla R.S.I., restò in carica fino al
1945, ma il vero potere passò all'esercito di occupazione tedesco, comandato
dai generali Ulrich Kleemann (1943-1944) e Otto Wagener (1944-1945).

Nel luglio del 1944 vennero arrestati gli ebrei sefarditi (circa 1800) e
inviati nei campi in Germania. Di questi solo 151 tornarono dai campi di
sterminio. Al loro ritorno trovarono le loro case occupate dai greci di Rodi.
La maggior parte degli ebrei di Rodi erano cittadini italiani. Molti rimasero
in Italia, alcuni andarono in Africa.

L'8 maggio 1945 dopo la resa incondizionata dei tedeschi firmata all'isola di
Symi, il potere fu trasferito ai britannici ( _British Military
Administration_ ) e venne nominato governatore Peter Bevil Edward Acland
(1945), poi Charles Henry Gormley (1945-1946) e infine Arthur Stanley Parker
(1946-1947).

L'amministrazione militare britannica continuò ad avvalersi di quella civile
italiana. L'Italia conservò formalmente ancora per tutto quel periodo la
sovranità sino al definitivo passaggio alla Grecia.

Con il trattato di pace di Parigi del 10 febbraio 1947 le isole passarono alla
Grecia.

Il 15 settembre 1947 a Rodi vi fu la cerimonia che trasferì i poteri al
governatore greco Periklis Ioannidis (1947-8), sostituito nel 1948 da Nikolaos
Mavris. Il 7 marzo 1948 le isole si trasformarono da _Governatorato del
Dodecaneso_ a _Prefettura del Dodecaneso_ , entrando quindi a far parte a
tutti gli effetti della Grecia. Tuttora non è raro incontrare abitanti delle
isole in grado di parlare e comprendere l'italiano, insegnato fino al 1950
nelle scuole, parlato soprattutto dagli anziani. La lingua italiana tende oggi
a riaffermarsi nell'ambito della Unione europea come lingua veicolare oltre
che come lingua per comunicare con il forte afflusso di turisti proveniente
dall'Italia.

Oggi le isole del Dodecaneso, per la loro posizione al centro del Mar
Mediterraneo ed un pregevole ambiente naturale, sono un importante polo
turistico internazionale. Gli anni recenti hanno visto una significativa
crescita della presenza di strutture turistiche, che in alcuni casi hanno una
cattiva influenza sul paesaggio e mettono sotto pressione tradizioni locali.

Nel periodo di amministrazione italiana, ed in particolare durante il regime
fascista, furono realizzate sulle isole numerose opere pubbliche, (strade,
edifici e altro), alcune di notevole rilievo come la ricostruzione del Palazzo
dei Gran Maestri dei cavalieri di Rodi a Rodi. Da citare anche la
realizzazione della cittadina di Portolago, oggi Lakki nell'isola di Leros,
uno dei migliori esempi di nuova struttura urbana, realizzata secondo i canoni
architettonici ed urbanistici del Razionalismo italiano degli anni trenta.
Viaggiando in queste isole si ritrovano oltre ai resti archeologici classici
di grande valore come l'Acropoli di Lindos (Rodi), ed alle eccezionali
vestigia medioevali, (centro storico di Rodi ed altri castelli e fortezze), ed
ai villaggi tradizionali, anche le architetture e le costruzioni tipiche del
ventennio fascista che acquistano oggi, come rilevato da alcuni osservatori,
una atmosfera quasi felliniana come il Grand Hotel di Rodi, "Albergo delle
rose", o il cinema di Portolago, ecc. o sempre particolari come i lungomare, i
lampioni, le balaustre. In diversi luoghi di queste isole si può ancora
osservare uno spazio architettonico _Art Déco_ e razionalista, con ancora
intatta, sebbene deteriorata, la sua essenza.

Il Dodecaneso era abitato da:

Dal 1997, con l'attuazione della _riforma Kapodistrias_[5], la prefettura del
Dodecaneso era suddivisa in 25 comuni e 2 comunità:

Altri progetti

