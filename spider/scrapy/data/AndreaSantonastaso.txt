**Andrea Santonastaso** (Bologna, 22 settembre 1967) è un attore e comico
italiano.

Figlio di Pippo Santonastaso e nipote dell'attore Mario Santonastaso e della
cantante Lucia Santonastaso, è un attore diviso da sempre tra teatro, cabaret,
cinema e televisione. Si forma al Laboratorio Teatrale del _CIMES - Centro di
Musica e Spettacolo_ presso l'Università di Bologna, debutta a teatro nel 1989
e dopo varie esperienze teatrali, approda in televisione nel 1995 come
interprete e protagonista di alcuni spot pubblicitari, video-clip e numerose
sit comedy. Debutta nel mondo della celluloide nel '97 con _Dichiarazioni
d'amore_ di Pupi Avati.

Tra televisione (tra gli altri: _Così fan tutte_ su Italia 1, _Saturday Night
Live from Milano_ , _Fiore e Tinelli_ su Disney Channel), fiction (tra gli
altri partecipa a _Puccini_ , _Don Matteo_ e _Un matrimonio_ su Rai 1, _Lo
smemorato di Collegno_ , _L'ispettore Coliandro_ su Rai 2, _Dov'è mia figlia?_
su Canale 5), cinema (lavora, tra gli altri, con Wim Wenders, Cristina
Comencini, Massimo Venier), teatro, cabaret, dove si esibisce in duo con
Davide Paniate (partecipando ad alcune trasmissioni televisive tra cui _Zelig_
), e infine la radio (conduce _Per fortuna che c'è la Radio_ e attualmente
_Nessuno è perfetto_ su Radio 2), la sua carriera di attore ha affrontato
prove di diverso genere, sperimentando svariati linguaggi e provandosi
nell'interpretazione di personaggi fra i più disparati.

