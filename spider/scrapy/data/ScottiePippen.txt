**Scottie Maurice Pippen** (Hamburg, 25 settembre 1965) è un ex cestista
statunitense, professionista nella NBA.

Compagno di squadra di Michael Jordan ai tempi dei Chicago Bulls dominatori
nella NBA degli anni novanta, è stato incluso dalla NBA nell'NBA 50, la lista
dei 50 giocatori più forti di tutti i tempi, e nella Basketball Hall of Fame.

Pippen trascorse l'infanzia nella cittadina di Hamburg, in Arkansas. La sua
famiglia si trovò in enormi difficoltà quando il padre, colpito da un infarto,
fu costretto alla sedia a rotelle e la madre dovette lavorare senza sosta per
mantenere i dieci figli. Il fratello di Scottie, Ronnie, fu il primo nella
famiglia a decidere di intraprendere la carriera sportiva, tuttavia durante un
allenamento cadde e si infortunò gravemente alla schiena rimanendo
paralizzato.

Pippen è considerato uno dei migliori difensori della storia NBA, forse il
migliore in assoluto sul perimetro[1]. Con Michael Jordan, Pippen formò un duo
che portò a Chicago sei titoli NBA nell'arco di otto stagioni, riuscendo anche
a stabilire il record (fino a quel momento) di 72 partite vinte su 82 giocate
in regular season, record poi battuto (73-9) dai Golden State Warriors il 13
aprile 2016.

Ottenne una borsa di studio presso la University of Central Arkansas, ma fu
costretto a svolgere compiti più vicini a quelli di un team manager che a
quelli di un giocatore. A causa di una serie di infortuni che colpirono i
compagni di squadra, gli fu offerta l'opportunità di scendere in campo e
nell'arco di poche partite riuscì a imporsi e a diventare titolare. L'unico
scout a notarlo in quegli anni fu Jerry Krause dei Chicago Bulls, ma al
Predraft Camp si mise in luce parecchio e grazie alle sue doti si accorsero di
lui anche molte altre squadre.

L'ala piccola di 203 cm (6'8") fu la quinta scelta assoluta nel draft NBA
1987, scelto dai Seattle SuperSonics, che lo scambiarono con i Chicago Bulls
in cambio dell'ottava scelta, il centro Olden Polynice. Ricordando
l'esperienza vissuta del fratello, alla firma del contratto fece inserire una
clausola che gli permettesse di ricevere lo stipendio anche in caso
d'infortunio.

Nella NBA ha giocato dal 1987 al 2004; iniziò la carriera nei Chicago Bulls,
coi quali giocò dal 1987 al 1998 vincendo sei titoli NBA (1991, 1992, 1993,
1996, 1997 e 1998). Fu scelto dai Bulls come uno dei tasselli per cercare di
costruire una squadra vincente attorno a Jordan. Era considerato un giocatore
di eccezionali qualità atletiche, ma non ancora completo nel suo gioco.

Il suo miglioramento sul piano tecnico-tattico fu però prodigioso, inaspettato
anche dai più ottimisti, tanto che, record nella storia dell'NBA, fu l'unico
giocatore a migliorare consecutivamente nei suoi primi 7 anni di NBA tutte le
statistiche individuali: punti, rimbalzi, assist e recuperi; prestandosi a
totale servizio della squadra, apportò un contributo straordinario in difesa e
in attacco, adattandosi a diversi ruoli e scegliendo le responsabilità di
tiro. Nel 1998 approdò agli Houston Rockets con i quali però rimase solo una
stagione; in seguito anche ai contrasti avuti con Charles Barkley, l'anno
successivo si trasferì ai Portland Trail Blazers dove giocò fino al 2003
raggiungendo le finali di conference nel 2000 (perse 4-3 con i Los Angeles
Lakers, futuri campioni NBA) prima di tornare nel 2003 a chiudere la carriera
nella squadra in cui aveva esordito, i Chicago Bulls.

Scottie firmò un contratto biennale che a causa di svariati infortuni fu
costretto a disdire con un anno di anticipo. Inserito nella lista dei 50
migliori giocatori NBA di tutti i tempi, è tuttavia opinione di alcuni critici
che sia sì stato un grande giocatore, ma con Jordan a fianco, e che non abbia
mai brillato nelle vesti di stella assoluta della propria squadra[2]:in
particolare, gli vengono contestati i due anni ai Bulls durante il ritiro di
Jordan, dove mostrò poca leadership, e le esperienze successive ai Rockets e
ai Blazers, dove non giocò ai livelli visti a Chicago. Fu scelto come MVP
dell'NBA All-Star Game 1994\. Al termine della stagione 2003-04 annunciò il
ritiro. Il 9 dicembre 2005 i Chicago Bulls ritirarono la sua maglia, la numero
33. In onore della sua grande carriera, nel 2010 entrò nella Basketball hall
of fame.

Nel 1992 partecipò alle Olimpiadi di Barcellona 1992, dove, per la prima
volta, a rappresentare gli Stati Uniti furono giocatori professionisti della
NBA, come membro del Dream Team originale, assieme ad altre grandi leggende:
Michael Jordan, Magic Johnson, Larry Bird, Charles Barkley, Patrick Ewing,
David Robinson, John Stockton e Karl Malone. Nel 1996 bissa l'oro olimpico
alle Olimpiadi di Atlanta 1996.

Altri progetti

