Il **Congresso Nazionale Indiano** (in inglese: _Indian National Congress_ ,
abbr. in **INC** ) è un partito politico indiano, laico e di centrosinistra,
ispirato alla socialdemocrazia e al liberalismo sociale. Fu fondato nel 1885
da Allan Octavian Hume, Dadabhai Naoroji e Sir Dinshaw Edulji Wacha, e divenne
ben presto il riferimento politico nazionale del movimento d'indipendenza
indiano, con più di 15 milioni di indiani attivi nelle sue organizzazioni e
più di 70 milioni aderenti alla sua lotta contro l'imperialismo britannico.
Dopo l'indipendenza del paese divenne il partito politico dominante, e la sua
egemonia di consensi è stata insidiata seriamente dagli altri partiti solo
dalla fine del ventesimo secolo, soprattutto dal Partito del Popolo Indiano
(BJP). Il partito è a capo della coalizione (l'Alleanza Progressista Unita)
che ha governato il Paese fino al 12 maggio 2014, quando il BJP ha vinto le
elezioni portando al governo Narendra Modi.

Presidente del partito è Sonia Gandhi. Il 28 gennaio 2007, incontrando a Nuova
Delhi il presidente dell'Internazionale Socialista, George Papandreou, Sonia
Gandhi ha chiesto l'ammissione del Partito del Congresso come membro a pieno
titolo della famiglia socialista internazionale.

La storia dell'INC si divide in tre fasi distinte:

Fondato nel 1885 con l'obiettivo di ottenere una maggiore partecipazione del
ceto agiato e dotato di istruzione della società indiana all'interno del
governo, l'INC non manifestò inizialmente alcuna opposizione al dominio
coloniale inglese. Il primo congresso del partito, tenutosi a Bombay fu
organizzato da personalità di spicco della comunità indiana, compreso lo
scozzese membro della Società Teosofica Allan Octavian Hume, e con il saluto e
l'approvazione ufficiale dell'allora viceré britannico Lord Dufferin. Fu
eletto Presidente del partito un altro fondatore storico, Womesh Chandra
Bonerjee.

In realtà il primo congresso dell'INC avrebbe dovuto tenersi a Pune, ma fu
necessario scegliere una nuova sede a causa dello scoppio di una terribile
epidemia. Fu così che la prima sessione del congresso si tenne dal 28 al 31
dicembre del 1885 alla presenza di 72 delegati.

Con il trascorrere di pochi anni, tuttavia, la linea iniziale di non
opposizione al dominio coloniale britannico mutò bruscamente con una forte
opposizione al governo e con l'inserimento all'interno del movimento
d'indipendenza indiano. A partire da questo momento si crearono due posizioni,
quella del _Garam Dal_ o degli _estremisti_ , capitanata dal nazionalista
indiano Bal Gangadhar Tilak, e quella del _Naram Dal_ o dei _moderati_ ,
capitanata dal leader politico Gopal Krishna Gokhale. Sotto la guida di
quest'ultimo, l'INC divenne il primo grande movimento di massa in India contro
il governo britannico, e contava fra le sue file diversi milioni di
sostenitori ed appartenenti.

A quel tempo il partito divenne la fucina dove si forgiarono i più importanti
ed i più grandi personaggi politici dell'epoca, quali Bal Gangadhar Tilak,
Bipin Chandra Pal, Lala Lajpat Rai e Mohammad Ali Jinnah (quest'ultimo leader
della Lega Musulmana Panindiana e personaggio fondamentale per la creazione
dello stato del Pakistan); tutti questi personaggi gravitarono intorno al
personaggio icona di quel periodo: Dadabhai Naoroji, capo politico della
_Associazione Nazionale Indiana_ (una formazione politica indipendentista) e
il primo membro indiano ad entrare nella Camera dei Comuni.

Con l'assunzione della direzione da parte di Gandhi, il Congresso divenne un
movimento sempre più importante. Già nel 1920 Gandhi era riuscito a creare
un'alleanza con il Movimento Khalifat (favorevole alla difesa dell'impero
Ottomano), primo passo per una più ampia alleanza tra indù e musulmani in
funzione anti-britannica. Da quel momento poi le iniziative si moltiplicarono
e il Congresso divenne il punto di riferimento della lotta anticoloniale
indiana.

Altri progetti

