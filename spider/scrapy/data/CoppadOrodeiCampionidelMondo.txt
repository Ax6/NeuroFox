La **Coppa d'Oro dei Campioni del Mondo** (sp. _Copa de Oro de Campeones
Mundiales_ , ingl. _World Champions' Gold Cup_ ), più nota come **Mundialito**
o come **Mundialito 1980** (sebbene si svolse a cavallo tra il 1980 e il
1981), fu un torneo internazionale di calcio disputato a Montevideo (Uruguay)
dal 30 dicembre 1980 al 10 gennaio 1981 tra le nazionali vincitrici – a quella
data – del Mondiale.

La competizione venne organizzata per celebrare il cinquantenario del
campionato del mondo 1930, il primo della storia, che si tenne proprio in
terra uruguaiana.

Il padre del Mundialito rispondeva al nome di Washington Cataldi, allora
presidente del Peñarol (club molto vicino ai militari che dai primi anni 1970
governavano l'Uruguay) e uomo molto influente nel calcio sudamericano. Cataldi
non solo ideò il torneo, ma ottenne l'importante avallo della FIFA, grazie ai
buoni uffici del presidente João Havelange, cui Cataldi aveva contribuito alla
rielezione a presidente dell'organismo mondiale.[1][2]

Nonostante il benestare della FIFA e della Federazione uruguaiana,
l'organizzazione del Mundialito non vide coinvolti né la federazione
internazionale né quella locale, ma fu invece appannaggio di un gruppo di
privati capitanato da Angelo Vulgaris, un imprenditore greco residente in
Uruguay, proprietario di una multinazionale del bestiame. In occasione del
cinquantesimo anniversario dei primi mondiali di calcio, vinti dai padroni di
casa della _Celeste_ , Cataldi e Vulgaris misero in piedi un torneo
assolutamente suggestivo dal punto di vista sportivo, che vedeva invitate le
sole sei nazionali che – all'epoca – si erano fregiate almeno una volta del
titolo mondiale (da qui la denominazione della manifestazione), ovvero
l'Uruguay, l'Italia, la Germania Ovest, il Brasile, l'Inghilterra e
l'Argentina.[1][2]

Le intenzioni originarie dell'organizzazione si scontrarono però con la
difficile situazione politica che l'Uruguay stava vivendo in quegli anni. Come
già accennato, dal 1973 il paese sudamericano era infatti ostaggio di una
opprimente e sanguinaria dittatura fascista (una delle tante dell'operazione
Condor), iniziata prima col colpo di Stato non violento del presidente Juan
María Bordaberry, e proseguita poi col golpe dei militari del 1976. La _junta
militar_ al potere era inizialmente disinteressata al Mundialito (tanto che
solo due anni prima aveva fortemente rifiutato di organizzare un evento
simile), e finì per acconsentire al suo svolgimento solo a patto di non avere
legami ufficiali con esso.

Quando l'organizzazione del torneo si mise in moto, la popolazione associò
inevitabilmente la manifestazione a un'emanazione della dittatura, e mostrò
ben poco interesse verso di essa; ciò nonostante, grazie a delle mirate
campagne pubblicitarie, l'organizzazione riuscì a far mutare opinione al
Paese, mostrando ai loro occhi il torneo per quello che era, ovvero soltanto
una grande celebrazione sportiva. Le cose cambiarono radicalmente il 30
novembre 1980, a un mese esatto dall'inizio del Mundialito: in questa data era
previsto nel Paese sudamericano un plebiscito popolare modificativo della
Costituzione, che nelle intenzioni dei militari avrebbe dovuto legittimare il
governo dittatoriale presieduto dall'allora presidente Aparicio Méndez;
contrariamente alle aspettative, la giunta al potere uscì invece sonoramente
sconfitta (a posteriori, fu il primo atto democratico che portò alla caduta
della dittatura uruguaiana, avvenuta quattro anni più tardi).

Di fronte quindi al rischio che l'imminente Mundialito potesse trasformarsi in
un ulteriore megafono per l'opposizione fresca vincitrice, il regime militare
cercò frettolosamente di strumentalizzare il torneo a fini propagandistici per
ricreare consenso intorno a sé e rompere l'isolamento internazionale del
Paese, seguendo l'esempio compiuto due anni prima dalla giunta militare
argentina di Videla ai mondiali casalinghi.[1][2] Se per le altre due
compagini latine, Argentina e Brasile, le mosse del regime non crearono
problemi – essendo all'epoca i due Paesi anch'essi sotto delle dittature –, in
Europa l'eventualità della partecipazione al Mundialito cominciò a creare
qualche serio imbarazzo alle nazionali invitate.

Gli inglesi declinarono la partecipazione, ufficialmente per problemi di date
nei calendari (dato che il Mundialito si sarebbe disputato nel periodo
natalizio, avrebbe intaccato il tradizionale turno di campionato del _Boxing
Day_ ), ma in molti sospettarono che la scelta fosse in realtà un boicottaggio
verso la giunta militare al potere. Come sostituta della nazionale dei _Tre
Leoni_ vennero invitati i Paesi Bassi (finalisti nelle ultime due edizioni dei
campionati mondiali), ma come accadde oltre Manica, anche in terra olandese
sorse il problema del prendere parte o meno al torneo; l'opinione pubblica fu
fortemente critica, vennero organizzati sit-in e campagne stampa contrarie al
Mundialito, e ci furono perfino delle inchieste agli Stati Generali, col
ministro degli esteri che invitò la federalcio olandese a rinunciare
all'appuntamento: pur in questo clima sfavorevole, i vertici degli _Oranje_
decisero però in autonomia, scegliendo di partire comunque per Montevideo.

Anche in Italia in prossimità dell'evento nacque un movimento d'opinione volto
a scoraggiare la partecipazione al Mundialito. Dopo i silenzi sulla dittatura
di Videla ai mondiali argentini, stavolta una quarantina tra calciatori e
allenatori italiani, spinti da alcuni esuli uruguaiani, firmarono un documento
in cui si disapprovava la dittatura, chiedendo che il torneo fosse «anche una
tribuna dove si condanni la politica di repressione e fame portata avanti in
questi ultimi sette anni» (pur se, tra successivi distinguo e ritrattazioni,
solamente il tecnico della Lazio, Castagner, e il difensore della Roma,
Santarini, confermarono poi le loro parole). Nonostante ciò, la partecipazione
degli _Azzurri_ in Uruguay non fu mai messa seriamente in discussione.[2]

Come sede di gara di tutti i sette incontri del Mundialito venne designato lo
Stadio del Centenario di Montevideo, impianto realizzato in occasione del
campionato del mondo 1930, e che nell'occasione era stato teatro della maggior
parte delle sfide della prima rassegna iridata della storia.

![Flag-map of
Uruguay.svg](//upload.wikimedia.org/wikipedia/commons/thumb/f/f8/Flag-
map_of_Uruguay.svg/250px-Flag-map_of_Uruguay.svg.png)

Le sei compagini chiamate a partecipare furono divise in due gironi
all'italiana da tre squadre ciascuno, al termine dei quali le prime
classificate di ogni girone avrebbero disputato direttamente la finale per la
vittoria del torneo.

Le nazionali campioni del mondo partecipanti furono l'Uruguay (campione a
Uruguay 1930 e Brasile 1950), l'Italia (campione a Italia 1934 e Francia
1938), la Germania Ovest (campione a Svizzera 1954 e Germania Ovest 1974), il
Brasile (campione a Svezia 1958, Cile 1962 e Messico 1970) e l'Argentina
(campione ad Argentina 1978). La sesta e ultima nazionale a potersi fregiare
all'epoca del titolo mondiale, l'Inghilterra (campione a Inghilterra 1966),
scelse di non partecipare; al suo posto furono pertanto invitati i Paesi
Bassi, finalisti nelle edizioni del 1974 e del 1978 – preferiti alla
Cecoslovacchia e all'Ungheria, finalisti nel 1934 e nel 1962 i primi, e nel
1938 e nel 1954 i secondi.

Il sorteggio accoppiò nel girone A i padroni di casa dell'Uruguay assieme
all'Italia e ai Paesi Bassi: non mancarono polemiche per quello che gli
addetti ai lavori tacciarono come un sorteggio "pilotato", cioè volto a
contrapporre agli uruguaiani le due formazioni ritenute più deboli sulla
carta.[1] Gli _Azzurri_ , pur venendo da due semifinali mondiali ed europee,
presentavano a Montevideo una nazionale abbastanza rimaneggiata in quanto il
commissario tecnico, Bearzot, volle approfittare del Mundialito per provare
alcuni esperimenti e testare nuovi innesti: in quest'ottica vennero viste la
rinuncia tra i pali all'esperto capitano, Zoff, in favore del suo secondo
Bordon, la fiducia agli acerbi Altobelli, Conti e Pruzzo, e le convocazioni
degli esordienti Ancelotti, Bagni e Vierchowod, questo ultimo peraltro alla
prima esperienza assoluta in maglia azzurra;[3] l'Italia doveva inoltre
forzatamente rinunciare ai suoi attaccanti più prolifici, Paolo Rossi e
Giordano, squalificati a seguito dello scandalo del _Totonero_ , mentre
questioni "burocratiche"[4] furono alla base della mancata disponibilità per
il torneo di due giovani ma già affidabili elementi difensivi quali Franco
Baresi e Collovati.[5]

Gli _Oranje_ si presentarono alla rassegna con un organico non migliore: dopo
la rivoluzione del calcio totale degli anni 1970, culminata con le due finali
mondiali, all'inizio degli anni 1980 la nazionale olandese stava vivendo un
periodo di profondo ricambio generazionale; i nuovi Peters, Hovenkamp e Kist
erano sicuramente dei giocatori talentuosi, ma assolutamente non paragonabili
ai campioni dell'epoca di Cruijff.

Dal canto suo, l'Uruguay non sembrava una squadra imbattibile sotto il profilo
tecnico: in un gruppo di giocatori abbastanza anonimo, spiccava soltanto il
talento di Paz, assieme all'esperto Morales e alle punte Ramos e Victorino;
inoltre, la storia recente della nazionale uruguaiana era avara di successi,
lontana dai fasti dei titoli mondiali e olimpici. Essere la squadra padrona di
casa significava però avere alcuni netti vantaggi per la _Celeste_ : giocare
il torneo in patria non comportava problemi logistici e il tifo casalingo a
supporto si traduceva nell'avere stimoli nettamente maggiori rispetto agli
avversari; soprattutto, l'Uruguay era l'unica compagine ad aver svolto una
precisa preparazione per ben figurare al Mundialito.[2]

Nel girone B finirono così per confluire, in una sorta di scontro fratricida,
tutte e tre le nazionali cui venivano date le maggiori chance di vittoria del
torneo, ovvero il Brasile, l'Argentina e la Germania Ovest. La _Seleção_ ,
semifinalista alla Copa América 1979, similmente agli italiani arrivò
all'appuntamento all'apparenza un po' in disarmo, priva di Falcão e Zico, ma
il blasone dei verdeoro rimaneva immutato, potendo lo stesso contare su
giovani campioni come Júnior, Cerezo e Sócrates. L' _Albiceleste_ si
presentava a Montevideo da campione del mondo in carica; inoltre, rispetto
alla squadra trionfatrice due anni prima a Buenos Aires, stavolta gli
argentini schieravano in formazione anche il giovane fuoriclasse Maradona, il
quale nel 1979 aveva trascinato l'Under-20 alla vittoria del campionato
mondiale di categoria. C'erano infine i tedeschi dell'Ovest, vincitori del
campionato d'Europa 1980 giocato appena sei mesi prima, che per il Mundialito
erano stati costretti a rinunciare a due importanti pedine come Schuster e
Stielike (trattenuti nel vecchio continente dai rispettivi club, Barcellona e
Real Madrid), ma che potevano sempre contare su campioni del calibro di
Schumacher, Kaltz, Magath e soprattutto Rummenigge.[2]

Dopo una fastosa cerimonia di apertura allo Stadio del Centenario, il 30
dicembre 1980 prese il via il Mundialito con la gara inaugurale, che vedeva di
fronte per il girone A i padroni di casa e gli olandesi. L'Uruguay non ebbe
difficoltà a superare degli spenti _Oranje_ già nel primo tempo con le reti di
Ramos e Victorino. La successiva partita del gruppo, tra gli uruguaiani e
l'Italia, divenne in pratica già decisiva, dato che con una vittoria la
_Celeste_ avrebbe matematicamente passato il turno. Così accadde, ma non senza
polemiche: dopo una prima frazione di gioco abbastanza scialba, nella ripresa
l'Uruguay passò in vantaggio grazie a un generoso rigore assegnato dal
direttore di gara Guruceta, poi realizzato da Morales; Victorino arrotondò il
punteggio in contropiede, ma la direzione di gara della giacchetta nera
spagnola (giudicata confusionaria e permissiva) venne fortemente criticata
dagli _Azzurri_ , che lo accusarono di un arbitraggio fin troppo compiacente
verso i padroni di casa.

Col 2-0 finale, l'Uruguay andò dritto in finale, mentre l'Italia (che chiuse
la partita in nove per le espulsioni di Cabrini e Tardelli) si ritrovò fuori
dopo una sola gara. L'ultima sfida del girone tra gli italiani e i Paesi
Bassi, ormai ininfluente, si risolse in parità dopo appena un quarto d'ora,
quando al vantaggio azzurro di Ancelotti rispose dopo pochi minuti Peters.[2]
L'esordio del girone B avvenne il 1º gennaio 1981, con la sfida di richiamo
tra i campioni d'Europa e del mondo in carica. La Germania Ovest andò in
vantaggio alla fine del primo tempo con Hrubesch, e per lunghi tratti della
seconda frazione sembrò poter amministrare tranquillamente il risultato contro
un'Argentina non certo irresistibile, ma a sei minuti dal fischio finale un
autogol di Kaltz ribaltò l'esito della sfida: i tedeschi si smarrirono
improvvisamente, sicché quattro minuti dopo Díaz siglò il gol della vittoria
per l' _Albiceleste_.

La seconda partita del gruppo fu l'atteso derby sudamericano tra Argentina e
Brasile, terminato in parità con le reti di Maradona ed Edevaldo, ma ricordato
soprattutto per la grande rissa scoppiata dopo il triplice fischio
dell'arbitro, iniziata in campo e proseguita negli spogliatoi. Il risultato
finale sembrava comunque soddisfare più gli argentini che i brasiliani; per
superare il turno, ai verdeoro non sarebbe bastato battere la Germania Ovest
nell'ultima e decisiva gara del girone, ma avrebbero dovuto farlo con almeno
due reti di scarto. I tedeschi passarono in vantaggio all'inizio della ripresa
con Allofs, ma furono subito rimontati dalle reti di Júnior e Cerezo, prima
che nel finale Serginho e Zé Sérgio portassero il risultato a un rotondo 4-1.
La goleada verdeoro maturata negli ultimi minuti (che innescò non pochi
sospetti – alcuni parlarono di modelle brasiliane viste aggirarsi nell'albergo
dei tedeschi il giorno precedente la partita) permise alla _Seleção_ di
appaiare in classifica gli argentini, ma in virtù della miglior differenza
reti andarono in finale a discapito degli storici rivali.[2]

Il 10 gennaio 1981 si presentarono così all'atto finale del Mundialito le
compagini di Uruguay e Brasile. La sfida di Montevideo propose una finale a
sorpresa rispetto alle previsioni della vigilia, ciò nonostante gli spunti
d'interesse non mancavano, soprattutto per via della riproposizione di un
suggestivo _replay_ della storica sfida del campionato del mondo 1950 –
passata agli annali come il _Maracanazo_ – che vide da una parte la _Celeste_
festeggiare la sua seconda Coppa Rimet, e dall'altra la _Seleção_ vivere la
sua fin lì peggior tragedia sportiva; lo stesso tecnico sulla panchina dei
padroni di casa, Roque Máspoli, trentuno anni prima era in campo a difendere
la porta uruguaiana, emergendo come uno dei maggiori protagonisti di quella
partita.[2]

L'esito della finale appariva meno scontato di quel che sembrasse: i verdeoro
allenati da Telê Santana rappresentavano l'unione di tanti ottimi solisti come
Batista, Cerezo, Éder, Júnior, Oscar e Sócrates, che due anni più tardi ai
Mondiali di Spagna 1982 avrebbero messo in scena una delle nazionali
brasiliane più spettacolari di sempre; l'Uruguay, partito in sordina, nel
corso del torneo mise in mostra un solido gruppo di giovani, cui ai già citati
Paz, Ramos e Victorino si aggiunse il giovane capitano, il portiere Rodríguez,
che presto diverrà uno dei più forti numeri uno del calcio uruguaiano. Dopo un
primo tempo a reti inviolate – a predominanza verdeoro ma coi padroni di casa
sempre pronti a ripartire in contropiede –, all'inizio del secondo tempo passò
per primo l'Uruguay grazie a un lampo di Barrios (subentrato nell'intervallo
all'infortunato de la Peña). I brasiliani trovarono il pareggio al quarto
d'ora della ripresa con un calcio di rigore trasformato da Sócrates, ma
proprio quando sembrava imminente il vantaggio verdeoro, a dieci minuti dallo
scadere Victorino raccolse un pallone vagante in mezzo all'area e batté
l'estremo difensore brasiliano João Leite, siglando il 2-1 che valse il
trionfo finale uruguaiano.

La _Seleção_ non riuscì così a vendicare la sconfitta del Maracanã del 1950,
mentre i giocatori della _Celeste_ festeggiarono la vittoria del torneo in uno
Stadio del Centenario gremito, con Rodríguez che poté sollevare al cielo la
Coppa d'Oro davanti al pubblico di casa. Victorino, eroe della finale,
completò il trionfo uruguaiano laureandosi capocannoniere della manifestazione
con 3 gol. Pur non trattandosi di una competizione ufficiale, la vittoria nel
Mundialito ebbe il merito di riportare l'Uruguay tra le grandi del calcio
mondiale, permettendo alla squadra di lasciarsi alle spalle i tormentati anni
1970 e di spingerla verso la rinascita degli anni 1980, suggellata poi dalle
vittorie in Copa América nelle edizioni di Copa América 1983 e Argentina 1987.

**Autoreti**

_L'età dei calciatori è relativa al 30 dicembre 1980, data di inizio della
manifestazione._

Allenatore:
![Argentina](//upload.wikimedia.org/wikipedia/commons/thumb/1/1a/Flag_of_Argentina.svg/20px-
Flag_of_Argentina.svg.png) César Luis Menotti

Allenatore:
![Brasile](//upload.wikimedia.org/wikipedia/commons/thumb/2/2e/Flag_of_Brazil_%281968%E2%80%931992%29.svg/20px-
Flag_of_Brazil_%281968%E2%80%931992%29.svg.png) Telê Santana

Allenatore: ![Germania
Ovest](//upload.wikimedia.org/wikipedia/commons/thumb/b/ba/Flag_of_Germany.svg/20px-
Flag_of_Germany.svg.png) Jupp Derwall

Allenatore:
![Italia](//upload.wikimedia.org/wikipedia/commons/thumb/0/03/Flag_of_Italy.svg/20px-
Flag_of_Italy.svg.png) Enzo Bearzot

Allenatore: ![Paesi
Bassi](//upload.wikimedia.org/wikipedia/commons/thumb/2/20/Flag_of_the_Netherlands.svg/20px-
Flag_of_the_Netherlands.svg.png) Jan Zwartkruis

Allenatore:
![Uruguay](//upload.wikimedia.org/wikipedia/commons/thumb/f/fe/Flag_of_Uruguay.svg/20px-
Flag_of_Uruguay.svg.png) Roque Máspoli

Altri progetti

