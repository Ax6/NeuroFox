**Michael Lloyd "Mike" Miller** (Mitchell, 19 febbraio 1980) è un ex cestista
e allenatore di pallacanestro statunitense, professionista nella NBA.

Nato da Tom e Sheryl, entrambi educatori, ha tre fratelli, Ryan, Jared e
Chelsey, anch'essi giocatori di basket al college. Sposato con Jennifer,
conosciuta all'università, ha due figli: Mason e Mavrick. Ha frequentato la
University of Florida dal 1998 fino al 2000. Da sophomore ha condotto i
Florida Gators alla finale NCAA, persa poi contro la Michigan State
University. Ha messo a segno forse il tiro più drammatico del torneo di
quell'anno nel primo round contro la Butler: i Gators erano sotto di un punto,
quando nell'ultima azione della gara Miller andò verso il canestro e appoggiò
il pallone a tempo quasi scaduto.

La stessa estate venne preso con la quinta scelta assoluta nel draft NBA del
2000 dagli Orlando Magic. Miller ha poi vinto il prestigioso titolo di Rookie
dell'anno nel 2001, anno in cui è stato inoltre l'unica matricola ad aver
giocato tutte le 82 partite stagionali.

Durante la stagione 2002-03, viene ceduto dagli Orlando Magic ai Memphis
Grizzlies. Con la franchigia del Tennessee ricevette il premio come miglior
sesto uomo dell'anno per la stagione 2005-06. Ha realizzato in media 13,7
punti, 5,4 rimbalzi e 2,7 assist a partita con il 47% dal campo e il 41%
dietro l'arco dei tre punti, giocando in media 30,6 minuti a partita.

A seguito della stagione 2006-07, è stato convocato nella nazionale USA
durante l'estate 2007 per i Campionati Americani di Las Vegas, vincendo il
titolo. Il 3 gennaio 2007 ha messo a bersaglio 9 triple nella vittoria sui
Golden State Warriors, battendo il precedente record per i Grizzlies di Sam
Mack (stabilito l'8 febbraio 1999)[1] Nelle due gare precedenti Miller aveva
realizzato 7 triple.[2] Ciò fa di Miller il primo giocatore NBA a mandare a
canestro almeno sette triple in tre gare consecutive[3] dai tempi di George
McCloud dei Dallas Mavericks nel 1996.[4]

Il 26 giugno 2008 è stato inserito nella trade che ha portato O.J. Mayo, Marko
Jarić, Greg Buckner e Antoine Walker ai Memphis Grizzlies in cambio di Kevin
Love, Brian Cardinal, Jason Collins e dello stesso Miller.[5]

Il 23 giugno 2009 Miller e Randy Foye sono stati ceduti via trade agli
Washington Wizards in cambio di Oleksij Pečerov, Etan Thomas, Darius Songaila
e una prima futura prima scelta al Draft.[6] Con la franchigia della Capitale
ha disputato 54 partite (50 da titolare) mettendo a segno 586 punti, tenendo
così una media di 10,9 punti, 6,2 rimbalzi e 3,9 assist in 33,4 minuti a
partita. Tiene di media il 48% da 3 punti e 50% di tiri dal campo.

Il 15 giugno 2010 firma con i Miami Heat entrando a far parte del roster più
talentuoso della NBA,[7] come conferma egli stesso con un messaggio su
Twitter. La conferma ufficiale è stata data il giorno successivo, con un
annuncio sul sito web degli Heat dove viene inoltre indicato che il numero che
vestirà sarà il 13[8], lo stesso numerò che vestì con i Florida Gators. Il 22
giugno 2012 vince il suo primo campionato NBA, mettendo a referto in gara-5
delle finali 23 punti con 7 triple su 8 tentate contro gli Oklahoma City
Thunder. L'anno successivo gli Heat riescono a vincere 27 gare di fila,
diventando così la seconda franchigia con la serie positiva più lunga della
storia. La franchigia di Miami arriva prima in Regular season (66-16), e ai
NBA playoffs supera prima i Milwaukee Bucks (4-0), poi i Chicago Bulls orfani
di Derrick Rose, e in finale di conferece gli Indiana Pacers di Paul George e
arriva alle finals contro i San Antonio Spurs. Miami e San Antonio danno il
via ad una combattutissima serie che porta sino a gara-7 dove Miami bisserà il
titolo battendo gli Spurs 95-88. Per Miller è il secondo anello NBA
(consecutivo).

Dopo essere stato tagliato dagli Heat il 17 luglio 2013,[9] il 1º Agosto 2013
firma con i Memphis Grizzlies,[10] facendo ritorno nella squadra nella quale
ha disputato le sue migliori annate (tra cui quella in cui vinse il
riconoscimento di miglior sesto uomo dell'anno).

Il 15 luglio 2014 firma un contratto biennale a 5,5 milioni di dollari con i
Cleveland Cavaliers,[11] dove ritrova i suoi ex compagni LeBron James, James
Jones (con loro due giocò nei 3 anni a Miami) e Kevin Love (con cui giocò
nella stagione 2008-2009 a Minnesota). Arriva per la quarta volta in carriera
alle NBA Finals, dove i Cavs perdono 4-2 la serie contro i Golden State
Warriors.

Il 27 luglio 2015 viene ceduto insieme a Brendan Haywood e due seconde scelte
a Draft futuri ai Portland Trail Blazers. Tuttavia viene tagliato (stessa
sorte che toccherà anche a Haywood) via buyout dalla franchigia dell'Oregon il
29 Settembre 2015.[12]

Il 1º ottobre, due giorni dopo essere stato tagliato dai Portland Trail
Blazers, firma con i Denver Nuggets, per portare esperienza in un team
composto da molti giocatori giovani.[13] Alla fine della stagione (il 22
Luglio per l'esattezza), rifirma con i Nuggets.[14]

Nelle squadre in cui era disponibile ha sempre vestito il numero 33, in onore
di Larry Bird. Oltre al basket, i suoi hobby preferiti sono il football
americano, la boxe, la pesca e il golf.

Altri progetti

