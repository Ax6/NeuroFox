In geografia, una **gola** (detta a volte anche **forra** o **orrido** ,
indicata con l'anglicismo _**canyon**_ , pronuncia italiana /ˈkɛnjon/[1],
dallo spagnolo _cañón_ ) è una valle profonda con pareti ripide. È il
risultato di fenomeni erosivi che si verificano quando un fiume o un torrente
incidono vigorosamente il proprio letto in rocce coerenti e molto resistenti,
generando valli strette, profondamente incassate nelle formazioni erose e con
pareti molto ripide, talora strapiombanti. Spesso l'andamento è meandriforme.
La gola più famosa al mondo è indubbiamente il Grand Canyon negli Stati Uniti.

Vi sono diversi esempi di forre o _canyon_ anche in Italia. Una delle più
grandi e spettacolari è l' _orrido_ del Vajont, al confine tra Friuli e
Veneto, che sovrasta la città di Longarone, tristemente famoso per la
costruzione della diga a doppio arco più alta della Terra (poco meno di 280 m
di altezza), e dove il crollo del soprastante monte Toc dentro il bacino
artificiale costò la morte a più di 2.000 persone (disastro del Vajont). Fra
le più grandi gole in Italia, troviamo anche le Valli Cupe di Sersale in
provincia di Catanzaro. Un altro sito vicino è la gola di Pisino in Istria,
dove il torrente _Foiba_ precipita con un salto di oltre 130 m, inabissandosi
dopo aver percorso un crepaccio di più di 17 km. Nelle Grotte di San Canziano
in Slovenia si trova una delle gole sotterranee più lunghe del mondo.

L'erosione avviene soprattutto per azione meccanica abrasiva da parte del
carico solido (massi e ciottoli) che il corso d'acqua trasporta al fondo, per
saltazione e trascinamento, durante gli eventi di piena. L'effetto di tali
eventi erosivi, proiettato nel tempo, genera forme spettacolari per la loro
profondità.

La formazione di gole può concentrarsi preferenzialmente in masse rocciose
indebolite da faglie o fratture (o più in generale discontinuità nelle quali
tenda a canalizzarsi lo scorrimento delle acque) oppure può essere
l'evoluzione di crolli di pareti e soffitti di grotte, frequenti in zone
carsiche.

Forre possono originarsi anche nei casi di corsi d'acqua a regime torrentizio,
in cui a seguito delle piene stagionali consegue un elevato trasporto di
detriti e di conseguenza un'erosione più marcata del fondo; si pensi ad
esempio alle fiumare dei climi semi-aridi e gli uadi di quelli aridi.

Infine le gole possono nascere in corrispondenza a gradini di confluenza
causati dal modellamento dei ghiacciai, laddove un ghiacciaio minore si univa
ad uno principale con maggiore capacità erosiva. In questo caso, allo
scioglimento del ghiaccio, la valle laterale sospesa è assoggettata ad
erosione accelerata da parte del corso d'acqua che la percorre, inizialmente
formando una cascata ed in seguito evolvendo nell'approfondimento della gola
(la maggior parte delle gole delle Alpi sono dovute a questo fenomeno e si
sono create negli ultimi 12.000 anni, dopo l'ultima glaciazione, il Würm).

Altri progetti

Altri progetti

