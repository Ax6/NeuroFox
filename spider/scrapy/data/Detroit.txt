**Detroit** (IPA: /dɪˈtʰɹɔɪt/) è una città degli Stati Uniti d'America,
capoluogo della contea di Wayne, principale centro dello Stato del Michigan.

Fondata nel 1701 da cacciatori di pellicce francesi, è oggi più nota come
capitale dell'industria automobilistica statunitense. Nella bandiera di
Detroit compaiono i gigli di Francia e i leoni d'Inghilterra, a simboleggiare
il ruolo svolto dalle due potenze nella storia della città situata al confine
fra il Canada francese e i territori colonizzati dai britannici.

Situata lungo il fiume Detroit, di fronte alla città canadese di Windsor, si
trova nella regione dei grandi laghi americani, al centro di una vasta zona
industriale.

Detroit è la diciottesima città degli Stati Uniti con una popolazione di
673.104 abitanti (4,3 milioni nell'area metropolitana) secondo i dati del U.S.
Census Bureau del 2012: si tratta di meno della metà della popolazione che la
città aveva al suo apice negli anni cinquanta. L'amministrazione cittadina ha
subito, nel 2013, la bancarotta più grande nella storia delle città
statunitensi, uscendo dall'amministrazione controllata nel dicembre 2014. Il
centro cittadino sta tentando disperatamente un rilancio: malgrado i tagli ai
servizi pubblici e finanziari, si è costruita la sede della Compuware, sono
stati aperti tre casinò, si è rinnovato il complesso Renaissance Center, sede
mondiale della General Motors, ed è stata aperta una nuova arena dove giocano
i Detroit Red Wings.

La città è un importante luogo di produzione musicale.

Navigando sul fiume Detroit con la nave Le Griffon, padre Louis Hennepin
scelse la riva nord del suddetto come luogo ideale per un insediamento. Il
nome di Detroit deriva dalla lingua francese _Rivière du détroit_ , ossia
"Fiume dello stretto": esso si riferisce al fatto che il fiume collega il Lago
St. Clair con il Lago Erie, trovandosi come uno "stretto" fra i laghi Huron ed
Erie. Qui, nel 1701, l'ufficiale francese Antoine Laumet de La Mothe, Signore
di Cadillac[1] fondò un insediamento fortificato chiamato Fort Pontchartrain
du Détroit, dal nome del conte di Pontchartrain, ministro della marina sotto
Luigi XIV. L'insediamento prosperò come centro commerciale di pellicce ed il
porto offriva riparo alle navi francesi che solcavano i Grandi Laghi.

François Marie Picoté, signore di Belestre,[2] fu l'ultimo comandante militare
francese a Fort Detroit prima della resa, il 29 novembre 1760, a favore del
Maggiore inglese Robert Rogers. In seguito, durante la guerra franco-indiana,
le truppe inglesi ottennero il controllo della zona ed abbreviarono il nome in
Detroit. Molte tribù di americani nativi che in precedenza avevano sviluppato
relazioni amichevoli con i coloni francesi si allarmarono dopo questi
sviluppi. Nel 1763 queste tribù, comandate dal capo Pontiac, iniziarono quella
che in seguito venne conosciuta come la "Ribellione di Pontiac", la quale
incluse l'assedio a Fort Detroit e si concluse a favore degli inglesi. Durante
la Guerra d'Indipendenza americana Detroit fu una roccaforte britannica
protetta dalle tribù indiane loro alleate, comandate da Joseph Brant. Per due
volte il generale americano George Rogers Clark tentò di conquistarla con
l'aiuto dei francesi, la prima volta nel 1778 e la seconda l'anno seguente
(1779), ma entrambe non ebbero successo.

Nel 1796, Detroit diventò parte degli Stati Uniti in seguito al trattato di
Jay. Nel 1805 un incendio distrusse quasi completamente l'insediamento;
rimasero solo un magazzino sulla riva del fiume ed alcuni camini in mattone.
Dal 1805 al 1847 Detroit fu la capitale del Michigan. Non appena la città si
espanse, la disposizione delle strade seguì il piano di Augustus B. Woodward,
capo della giustizia del Michigan.

Durante la Guerra del 1812 fu l'"Assedio di Detroit" a consegnare la città
nelle mani degli inglesi; venne poi riconquistata dagli Stati Uniti nel 1813
ed in seguito incorporata come città nel 1815. Prima della guerra civile
americana l'accesso della città alla frontiera canadese ne fece una fermata
chiave della linea ferroviaria.

Molti _Detroiters_ furono volontari durante la guerra civile americana. Dopo
la morte del presidente Abraham Lincoln, l'evento venne ricordato da George
Armstrong Custer alle migliaia di persone riunite vicino a Campus Martius
Park. Custer condusse le brigate del Michigan durante la guerra civile e le
chiamò "Wolverines".

Molti edifici e manieri della Gilded Age (il periodo post guerra civile) di
Detroit crebbero durante il 1800. Ci si riferì spesso alla città come alla
"Parigi dell'ovest" per la sua raffinata architettura. Strategicamente
posizionata lungo la rete fluviale dei Grandi Laghi, Detroit emerse come
centro di trasporti. La città è cresciuta continuamente dal 1830, con il
diffondersi dei trasporti e dei cantieri navali e delle industrie.

Nel 1896 una fiorente industria dei trasporti spinse Henry Ford a costruire la
sua prima automobile in un autonoleggio a Mack Avenue e nel 1904 venne
prodotto il Model T. L'industria di Ford (e di tutti i pionieri del settore
come i fratelli Dodge e Walter Chrysler) rafforzò la posizione di Detroit come
capitale mondiale dell'automobile. L'industria spronò la spettacolare crescita
della città nella prima metà del XX secolo, attirando numerosi nuovi abitanti,
in particolare lavoratori dagli Stati del sud. Rapporti razziali tesi furono
evidenti durante il processo al Dr. Ossian Sweet, un medico nero di Detroit
assolto dall'accusa di omicidio dopo aver sparato in mezzo ad una folla che lo
assaliva durante il suo spostamento dalla parte "nera" della città a quella
"bianca". Con l'introduzione del proibizionismo, il fiume divenne il
principale canale per l'importazione di alcolici canadesi.

Con l'industria arrivarono le tensioni, raggiungendo il culmine negli anni
trenta quando la United Auto Workers rimase coinvolta in aspri contenziosi con
gli operai dell'industria automobilistica di Detroit. L'attivismo della classe
operaia di quegli anni portò alla notorietà alcuni leader di casa, come Jimmy
Hoffa e Walter Reuther. Gli anni quaranta videro la costruzione della prima
autostrada urbana al mondo, la Davison, e la forte crescita industriale, che
portarono a Detroit il soprannome di "Arsenale di democrazia". La città fu
sottoposta a dura prova durante la seconda guerra mondiale, quando decine di
migliaia di lavoratori si trasferirono a Detroit per lavorare nelle industrie
belliche. Molti di questi immigrati furono sia bianchi che neri provenienti
dagli Stati del Sud. Trovare casa diventò quasi impossibile.

La "12th Street Riot" nel 1967 accelerò l'allontanamento dei bianchi dalla
città. La percentuale di residenti neri crebbe rapidamente e, non solo i
bianchi continuarono a lasciare la città, ma l'immigrazione dei neri dal sud
continuò. Dal momento in cui i negozianti e i piccoli proprietari emigrarono
per le continue ribellioni, gli introiti provenienti dalle tasse subirono un
rapido declino. Nell'arco di dieci anni molti edifici nella zona sud-est
vennero abbandonati e molti di questi rimasero per anni in stato di degrado.
Nel 1973 venne eletto il primo sindaco nero, Coleman Young. Lo stile di Young
durante i suoi cinque mandati (1974-1994) di carica non fu ben accolto da
molti bianchi.

La crisi petrolifera dal 1973 al 1979 scosse l'industria automobilistica degli
Stati Uniti, mentre le utilitarie di produzione straniera fecero il loro
ingresso sulle strade tradizionalmente dominate dalle case automobilistiche
americane. "Rinascimento" fu una parola spesso utilizzata dai leader politici
della città dalla 12th Street Riot, rafforzata dalla costruzione del
Renaissance Center alla fine degli anni settanta. Nel 1980 si tenne a Detroit
la Convenzione Nazionale Repubblicana che promosse Ronald Reagan per la
campagna presidenziale.

Il 18 luglio 2013, la città ha dichiarato fallimento, a causa
dell'impossibilità di pagare debiti stimati tra i 18 e i 20 miliardi di
dollari.[3] Nonostante fosse stata ventilata la possibilità di ottenere fondi
vendendo, tra l'altro, opere del rinomato museo cittadino, il Detroit
Institute of Arts, un giudice ha espressamente escluso dalla liquidazione
tutte quelle istituzioni no-profit compreso il museo, che anzi diventerà
indipendente dall'amministrazione locale[4]. Il 7 novembre 2014 un tribunale
fallimentare ha approvato il piano proposto dalle autorità municipali per
cancellare 7 dei 18 miliardi di debito, avviando tagli del 4,5% sulle pensioni
di 12.000 dipendenti pubblici e lo stanziamento di 1,7 miliardi di dollari da
investire in servizi. Il 10 dicembre 2014 Detroit è uscita dal regime di
amministrazione controllata[5].

Al censimento del 2010 la città di Detroit contava 713.777 abitanti così
suddivisi:

La città ha un'area totale di 370,2 km². Il punto più elevato si trova nel
distretto universitario, a nord-ovest, ad un'altezza di 204 m; la parte più
bassa è naturalmente quella sulla riva del fiume, a 176 m. Sul confine nord-
est si trovano le comunità benestanti di Grosse Pointe ed a nord si trovano le
contee di Oakland e Macomb. L'Alter Road divide una delle zone più povere di
Detroit, da una zona ricca di manieri sulla Lake Shoredrive, a Grosse Pointe.

Detroit, come il resto del Michigan del sud-est, ha il tipico clima temperato
del Midwest, influenzato dalla presenza dei Grandi Laghi. Gli inverni sono
decisamente freddi rispetto alla latitudine (il clima americano è molto più
continentale) con nevicate moderate, anche se le temperature raramente
scendono sotto i -17 °C. Le temperature estive, invece, possono spesso
superare i 32 °C. La media mensile delle precipitazioni varia dai 50 ai 100
mm. I record di temperatura massima e minima sono rispettivamente di 40,5 °C
(24 luglio 1934) e la clamorosa temperatura di -31,1 °C (22 dicembre 1872).

Il centro possiede una buona varietà di stili architettonici. Il passato
incontra il presente quando l'Art déco dei grattacieli si mischia con la post-
moderna _Comerica Tower_. Insieme al _Renaissance Center_ formano il simbolo
della città.

Esempi di Art déco sono il _Guardian Building_ ed il _Penobscot Building_ ,
così come il _Fisher Building_ ed il _Cadillac Place_ nella "New Center Area",
nei pressi della Wayne State University. Tra gli edifici principali vi sono il
_Fox Theatre_ , la _Detroit Opera House_ e il _Detroit Institute of Arts_.

Mentre nella zona centrale si incontrano molti grattacieli, così non è per le
zone a ridosso, dove si trovano invece palazzine e case familiari. Molti dei
più importanti edifici di Detroit sono protetti dal _National Trust for
Historic Preservation_ e sono categorizzati tra i paesaggi in via d'estinzione
in quanto comprendono molti edifici del tardo XIX secolo. Detroit ha un alto
numero di professionisti che si occupano di urbanistica, conservazione dei
beni architettonici e di investimenti.

Detroit ha vari quartieri e distretti storici, molti dei quali sono inclusi
nel "Registro Nazionale dei Luoghi Storici", come Lafayette Park e parte del
quartiere residenziale di Mies Van der Rohe. Ogni sabato circa 45.000 persone
affollano le strade facendo shopping all'Eastern Market. La Mid-town e la zona
di New Center sono posizionate attorno alla Wayne State University ed
all'Henry Ford Hospital. Mid-town ha circa 50.000 residenti ed attira ancora
milioni di visitatori ogni anno con i suoi musei e centri culturali. L'annuale
Detroit Festival of Arts a Mid-town, per esempio, attrae circa 350.000
persone.[ _senza fonte_ ] Interessante come esista anche la più grande
comunità sammarinese decentrata dalla piccola Repubblica, con circa un
migliaio di aderenti.

Il distretto delle scuole pubbliche di Detroit (DPS), con i suoi 116.800
studenti e le sue 220 scuole, è il più grande del Michigan. Servono la città
anche degli istituti scolastici privati, come la Scuola Parrocchiale Romana
Cattolica, diretta dall'Arcidiocesi di Detroit. A metà degli anni novanta, la
legislatura del Michigan rimosse il consiglio per l'istruzione eletto
localmente con accuse di problemi organizzativi e lo rimpiazzò con un nuovo
consiglio riformato designato dal sindaco e dal Governatore. Il precedente
consiglio locale venne ricostituito in seguito al referendum cittadino del
2005. A causa del declino delle assunzioni, entro il 2009 si prevede la
chiusura di 95 scuole pubbliche.

Detroit è la sede di molte scuole di livello universitario della stessa area
metropolitana, come la Wayne State University, che si occupa di medicina e
legge e si trova nella zona di Mid-town. Altri istituti includono l'University
of Detroit Mercy per legge ed odontoiatria, il College for Creative Studies,
il Lewis College of Business, il Marygrove College ed il Wayne County
Community College.

La musica è stata la caratteristica dominante delle notti di Detroit fin dagli
anni quaranta, portando la città all'attenzione mondiale. L'area metropolitana
propone due dei locali "live" più importanti degli Stati Uniti: il DTE Energy
Music Theatre e il Palace of Auburn Hills. Il Detroit Theatre District è la
seconda area su scala nazionale in termini di posti a sedere. I principali
teatri sono il Fox Theatre, il Masonic Temple Theatre, il Detroit Opera House
ed il Fisher Theatre. La Orchestra Hall è la sede della Detroit Symphony
Orchestra.

Negli anni quaranta la scena blues di Detroit vide la presenza di John Lee
Hooker. Negli anni cinquanta divenne poi un centro di jazz e ospitò le
esibizioni di varie star nel quartiere di Black Bottom. In seguito venne
fondata la casa discografica Motown Records, che raggiunse l'apice negli anni
sessanta pubblicando gli album di artisti come Stevie Wonder, The Temptations,
The Four Tops, Smokey Robinson & The Miracles, Diana Ross & The Supremes, i
Jackson 5 e Marvin Gaye.

Negli anni settanta su Detroit si affacciò la scena rock, con artisti come
Alice Cooper, Ted Nugent, Mitch Ryder, Rare Earth, Brownsville Station, Glenn
Frey e Bob Seger. I Kiss catturarono l'essenza dell'amore di Detroit per il
rock con la canzone _Detroit Rock City_. A Detroit sono nati gli Stooges di
Iggy Pop e gli MC5, entrambi i gruppi precursori del punk. Originaria di
Detroit è l'icona pop assoluta degli ultimi 25 anni, Madonna, nata e cresciuta
nei sobborghi della città ma trasferitasi a New York a 19 anni in cerca di
fortuna nel mondo della danza e della musica. Madonna ha dichiarato più volte
di essere stata profondamente influenzata dalla musica nera che ascoltava
continuamente alle radio locali di Detroit e nei luoghi di ritrovo delle sue
amiche di colore.

L'area di Detroit è universalmente riconosciuta come la terra natìa della
musica techno, la quale ha continuato la sua crescita dal 1987 attraverso
radio e discoteche situate in tutto il mondo. La techno di Detroit si sviluppò
in contemporanea con il genere house di Chicago, ma fu influenzata da
precursori della techno funk music europei come i Kraftwerk.

Negli anni novanta inoltre ebbe spazio la crescita, questa volta
principalmente su scala nazionale, del "garage rock" con band di successo come
The White Stripes, Von Bondies, i Dirtbombs e gli Electric Six. Detroit negli
anni recenti ha visto l'incontro tra i tragitti della scena rock e di quella
elettronica con gruppi come i Melting Alpha Coat. Molti altri gruppi hanno
ottenuto il successo collegando questi due generi, sfociando poi in quello che
oggi viene chiamato Indie Rock.

Inoltre è vissuto (ma non nato) a Detroit anche il rapper-attore Eminem, che
ha rappresentato la città nel lungometraggio 8 Mile.

La città organizza ogni anno vari festival musicali come il Ford Detroit
International Jazz Festival, l'Electronic Music Festival, il Motor City Music
Conference (MC2), l'Urban Organic Music Conference, il Concert of Colors e
l'Hip-hop Summer Jamz Music Festival.

La città è servita dall'Aeroporto Internazionale di Detroit. Detroit dispone
anche di una linea tranviaria aperta nel 2017.

Nonostante gli interventi operati a Detroit negli anni settanta, un violento e
apparentemente inarrestabile fenomeno di degrado urbano continua a persistere
tuttora. Un forte segno di decadenza urbana negli Stati Uniti è dato infatti
da questa città, in cui la popolazione è statisticamente dimezzata dal 1960
agli inizi del ventunesimo secolo, e la cui composizione razziale è
diametralmente opposta: nel 1960 il 70% era bianco, all'inizio del ventunesimo
secolo l'80% è nero.

Il tasso di criminalità è molto elevato, secondo dati dell'FBI.[9] Le bande di
strada costituiscono una forma locale di criminalità molto diffusa. A livello
di crimine organizzato, la città è dominata dalla famiglia Zerilli.

Il 18 luglio 2013, il governatore Rick Snyder ha dichiarato che la città è
fallita, non riuscendo a ripagare le obbligazioni municipali emesse, per un
valore complessivo di 18 miliardi di dollari.[10]

Molti dei principali musei si trovano nel centro culturale vicino alla Wayne
State University. Tra questi spiccano il Detroit Institute of Arts, il Detroit
Historical Museum, il Charles H. Wright Museum of African American History e
il Detroit Science Center. La storia di Detroit e della sua area si può
trovare in mostra al museo "Henry Ford", il più grande della nazione tra i
musei che espongono all'aperto ed al chiuso.

Hart Plaza, tra il Renaissance Center e la Cobo Hall sul lungofiume, è il
luogo che ospita vari eventi tra i quali il Windsor-Detroit International
Freedom Festival, una delle principali manifestazioni con fuochi d'artificio.
Altri siti di interesse sono il Detroit Zoo e l'acquario di Belle Isle.

La scultura civica più importante è lo "Spirito di Detroit" di Marshall
Fredericks al Coleman Young Municipal Center, spesso utilizzata come simbolo
di Detroit e, secondo il folklore locale, vestito con la divisa di squadre
sportive per festeggiare le relative vittorie.

Detroit ha quattro squadre che la rappresentano nei quattro principali sport
degli Stati Uniti, due delle quali giocano però al di fuori dei limiti
cittadini. I Pistons e gli Shock infatti giocano ad Auburn Hills. Grazie a dei
fan particolarmente accaniti per quanto riguarda l'hockey su ghiaccio, la
città si è guadagnata l'appellattivo di "Hockeytown".

Per quanto riguarda gli sport collegiali, la University of Detroit Mercy ha un
programma per l'NCAA di prima divisione e la Wayne State University anche uno
per la seconda divisione.

Inizialmente il campionato mondiale di Formula 1 faceva tappa anche a Detroit.
La corsa sfilava tra le strade cittadine nel periodo che andava dal 1982 al
1988. Dal 1989 la tappa statunitense del mondiale si trasferì a Phoenix. La
corsa passò dalla Formula 1 alla Champ Car dal 1989 al 2001 e poi alla IndyCar
Series dal 2007 al 2013.

A Detroit venne abbinato il nome di "Città dei Campioni" per il susseguirsi di
vittorie, sia individuali che di squadra, che ottenne specialmente negli anni
trenta.

Detroit è rappresentata in tutte le principali leghe professionistiche
statunitensi:

Altri progetti

