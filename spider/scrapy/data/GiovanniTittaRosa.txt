**Giovanni Battista Rosa** noto come **Giovanni Titta Rosa** (Santa Maria del
Ponte, 5 marzo 1891 – Milano, 7 gennaio 1972) è stato uno scrittore e critico
letterario italiano.

Nacque a Santa Maria del Ponte (allora frazione di Fontecchio, oggi nel
territorio di Tione degli Abruzzi) il 5 marzo 1891 e, rappresenta una figura
di grande rilievo nel panorama letterario italiano del Novecento. Saggista,
narratore, giornalista, poeta, critico d'arte e letterario, si espresse in un
copioso e fortunato lavoro editoriale. Le sue opere letterarie più conosciute
sono: _Sole di lombardia_ , _I lumi a Milano_ , _Aria di Casa Manzoni_ e _Il
nostro Manzoni_.

Collaborò a quotidiani - Il Corriere della sera, La Stampa, Corriere Lombardo,
Corriere Padano[1] \- e riviste letterarie – _Lacerba_ , _La Riviera Ligure_ ,
_Corrente_ , _Solaria_ – dove esercitò la sua critica letteraria, che si
svolge nell'alveo crociano, e fu autore di poesie, raccolte in _Poesie di una
vita_ , e di prose di lieve lirismo, come _Il varco nel muro_ e _Niobe e il
pittore_. Studioso del Manzoni, fu autore di commenti dei _Promessi sposi_ e
delle liriche manzoniane.

Fu scelto come soggetto di una poesia da Pasolini, poesia intitolata "A Titta
Rosa" e facente parte della collezione "Nuovi Epigrammi": "Sul non capito
impianti una critica di principiante nemico, vecchio male invecchiato, che non
capisci ciò che dico"

Fu giurato nei premi letterari «Viareggio», «Bagutta» e «Lerici», e diresse
per diversi anni «L'Illustrazione italiana» e l'«Osservatore Politico
Letterario».

Morì a Milano il 7 gennaio 1972.

Altri progetti

