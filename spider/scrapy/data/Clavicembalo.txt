Con il termine **clavicembalo** (altrimenti detto **gravicembalo** ,
arpicordo, cimbalo, cembalo) si indica una famiglia di strumenti musicali a
corde, dotati di tastiera: tra questi, anzitutto lo strumento di grandi
dimensioni attualmente chiamato clavicembalo, ma anche i più piccoli virginale
e spinetta.

Questi strumenti generano il suono pizzicando la corda, anziché colpendola
come avviene nel pianoforte o nel clavicordo. La famiglia del clavicembalo ha
probabilmente avuto origine quando una tastiera è stata adattata ad un
salterio, fornendo così un mezzo per pizzicare le corde. Il termine stesso,
che compare per la prima volta in un documento del 1397[1], deriva dal latino
_clavis_ , chiave (intesa come il meccanismo che utilizza il movimento del
tasto per azionare il leveraggio retrostante), e _cymbalum_ , termine che
designava nel medioevo gli strumenti musicali con corde parallele tese su una
cassa poligonale e senza manico, come i salteri e le cetre. In ogni caso, la
più antica descrizione nota del clavicembalo risale al 1440 circa[2]. I
costruttori di clavicembali e strumenti simili sono detti **cembalari** o
**cembalai**[3].

L'età del clavicembalo copre un arco temporale di circa tre secoli (dal XVI al
XVIII secolo), periodo in cui sono sorte diverse scuole di tutta Europa,
sequenzialmente:

Nei secoli XVII e XVIII il clavicembalo fu uno degli strumenti più utilizzati
nella prassi musicale. I maggiori compositori di quei secoli hanno scritto
opere specificamente destinate al clavicembalo come strumento solista
(particolarmente famose, già all'epoca, le opere di William Byrd, Girolamo
Frescobaldi, Jan Pieterszoon Sweelinck, François Couperin, Jean-Philippe
Rameau, Johann Sebastian Bach, Georg Friedrich Händel, Alessandro e Domenico
Scarlatti), ma l'impiego più frequente dello strumento era quello della
realizzazione del basso continuo, presente nella quasi totalità delle
composizioni musicali strumentali e vocali fino alla seconda metà del secolo
XVIII. Nello stesso periodo il clavicembalo - come avverrà nei secoli
successivi per il pianoforte - fu lo strumento più diffuso anche fra i
musicisti dilettanti, ai quali furono destinate innumerevoli edizioni a stampa
di una vasta letteratura. Il celebre matematico Eulero (1707 - 1783), ad
esempio, _amava rilassarsi suonando il suo clavicembalo_.[4]

A: Somiere  
B: Tavola frontale  
C: Fascia dorsale (o fascia lunga)  
D: Fascia caudale  
E: Fascia curva  
F: Fascia corta  
G: Controsomiere  
H: Traversa principale  
I: Traverse del fondo  
J: Barre superiori  
K: Controfasce  
L: Tavola armonica  
M: Supporto delle punte d'attacco del 4 piedi  
N: Grande catena diagonale  
O: Catene  
P: Rosetta

A: Somiere  
B: Tavola frontale  
C: Fascia dorsale (o fascia lunga)  
D: Fascia caudale  
E: Fascia curva  
F: Fascia corta  
L: Tavola armonica  
P: Rosetta  
Q: Ponticello dell'8 piedi  
R: Ponticello del 4 piedi  
  
_Notare sulla fascia corta_  
_le caviglie che la fissano_  
_al somiere e al controsomiere_

Tutti i tipi di clavicembalo hanno un funzionamento simile:

Se lo strumento possiede due tastiere si può azionare un dispositivo che
permette di far suonare una tastiera insieme all'altra. I meccanismi possono
essere di due tipi:

Questi due tipi di meccanismo, i cui scopi musicali sono differenti, per
principio non possono trovarsi contemporaneamente sullo stesso strumento.

Nei secoli XVII e XVIII esistevano numerosi tipi di clavicembalo, diversi per
dimensioni, forma della cassa, posizione della tastiera rispetto alle corde,
numero di tastiere ed estensione delle medesime. Queste differenze
corrispondono a esigenze musicali diverse. Si deve notare che, a parte le
differenze più evidenti (fra una spinetta italiana e un clavicembalo francese
a due manuali, ad esempio), anche fra strumenti di forma apparentemente simile
(come un clavicembalo italiano e uno fiammingo del XVII secolo) vi è
differenza nel modo in cui la lunghezza delle corde varia dalle note più gravi
alle più acute: ad esempio, in un clavicembalo italiano, in confronto agli
strumenti fiamminghi e francesi, le corde più gravi sono più lunghe e quelle
più acute sono più corte. Questo è determinato dalla forma dei ponti dal lato
opposto a quello dei salterelli, e produce sensibili differenze nel timbro
degli strumenti, anche perché lunghezze diverse rendono necessario l'uso di
materiali diversi per le corde (ferro, ottone giallo, ottone rosso).

Nell'accezione moderna, il termine clavicembalo può indicare sia tutti gli
strumenti della famiglia, sia - più specificamente - lo strumento più grande
della famiglia, con una cassa di forma poligonale (con un solo lato curvo) in
cui la tastiera è posizionata sul lato corto, perpendicolarmente alle corde.
La cassa è più stretta (circa 90–100 cm) e più allungata (anche 272 cm) di
quella di un pianoforte moderno, particolarmente negli strumenti di scuola
italiana. Un clavicembalo ha generalmente una o due corde per ciascun tasto.
Negli strumenti a due manuali, è possibile accoppiare questi ultimi in modo
che un solo tasto faccia suonare tre corde; in questo caso, una delle tre è da
4 piedi, ossia è accordata un'ottava più in alto di quella normale da 8 piedi.
Le tastiere a singolo manuale sono la regola negli strumenti di fattura
italiana, mentre negli altri paesi europei si producevano anche numerosi
strumenti a due manuali.

Virginale è il nome generico di una famiglia di strumenti dalla forma
genericamente rettangolare, più piccoli e semplici rispetto al clavicembalo e
dotati di una sola corda per ciascuna nota, disposta parallelamente
(virginale) o angolata (spinetta) rispetto alla tastiera, lungo il lato più
esteso dello strumento. L'origine del termine non è chiara, ma spesso viene
collegata al fatto che lo strumento fosse suonato di frequente dalle donne
giovani in ambito famigliare, non sempre dai concertisti, i quali utilizzavano
i virginali per la loro facile trasportabilità, oppure perché già presenti là
dove venivano chiamati[ _senza fonte_ ]; un'altra ipotesi vedrebbe il nome
_virginale_ come un'abbreviazione di _clavicordo virginale_ , ossia un
clavicordo dotato di _verghe_ , cioè di salterelli, identificando nello stesso
tempo l'origine dello strumento nel clavicordo, da cui sarebbe derivata anche
la forma rettangolare[7].

Si noti che la parola "virginale" nel periodo elisabettiano era utilizzata per
designare qualsiasi tipo di clavicembalo. Così i capolavori di William Byrd e
dei suoi contemporanei erano spesso concepiti per clavicembali di grandi
dimensioni, di fattura italiana, e non solamente su quelli che oggi chiamiamo
virginali.

Una classificazione moderna più precisa è data nel _New Grove Dictionary of
Music and Musicians_ , che definisce virginale «uno strumento in cui le corde
sono disposte ad angolo retto rispetto ai tasti, piuttosto che parallelamente
(clavicembalo) o angolate (spinetta)».

I virginali possono essere suddivisi in spinetta (il tipo più diffuso,
soprattutto in Italia) e muselar o muselaar.

Strumento di dimensioni ridotte, chiamato così forse dal nome del costruttore
veneziano J. Spinetus. Questo è il tipo più diffuso di virginale e consiste in
uno strumento a corde con le corde impostate ad un angolo con la tastiera di
circa 30°. In questo strumento le corde sono troppo vicine per avere un
attuatore normale: le corde sono gestite a coppia, con gli attuatori che
pizzicano l'una o l'altra con un movimento in direzioni opposte.

Le spinette vengono classificate in base alla forma della cassa: sono inoltre
possibili classificazioni che prendono in considerazione differenze nella
meccanica, quali la lunghezza dei legni dei tasti (leve) ed altri particolari.

Il nome "spinetta" è più spesso riservato alla spinetta inglese, di forma
triangolare, mentre il virginale più comune in Italia è il virginale
napoletano o veneziano di forma rettangolare: questi strumenti venivano
chiamati spesso spinette, ma la disposizione delle corde fa sì che essi siano
in realtà da classificare come virginali.

Costruttore di spinette e virginali fu Bartolomeo Cristofori, la cui fama è
soprattutto associata all'invenzione del pianoforte. Notevole una sua
_spinetta ovale_ (costruita attorno al 1690) di forma del tutto particolare:
la cassa, riccamente intarsiata, è resa ovale aggiungendo, ai lati di un corpo
rettangolare, due cuspidi a forma di arco gotico; anche in questo caso la
disposizione delle corde dovrebbe far classificare lo strumento come
virginale.

Nel virginale di tipo _muselar_ la cassa è rettangolare e la disposizione
della tastiera solitamente è a destra. Inoltre la disposizione delle corde è
leggermente obliqua e queste vengono pizzicate al centro della loro lunghezza.
Ciò rende il suono più caldo e ricco, ma con alcune importanti limitazioni:
l'azione della mano sinistra è al centro della cassa di risonanza, quindi
anche i rumori meccanici vengono amplificati, inoltre la resa sonora delle
corde più lunghe e dal suono basso è penalizzata. Un commentatore del XVIII
secolo scrisse che il _muselar_ "grugnisce nei bassi come un maialino".
Nonostante tutto i _muselar_ furono popolari, soprattutto nei paesi di lingua
fiamminga.

Non è una sorpresa che uno strumento costruito in un certo numero di esemplari
nell'arco di oltre tre secoli, presenti delle variazioni e modifiche anche di
una certa importanza.

Oltre alla varietà nelle forme e nelle dimensioni, si registrano anche
disposizioni o regolazioni differenti nella meccanica e quindi anche nella
resa sonora.

Generalmente i primi clavicembali hanno minore estensione, più avanti nel
tempo l'estensione aumenta, anche se esistono ovviamente delle eccezioni.
Abbiamo così clavicembali con appena quattro ottave, mentre quelli più grandi
ne hanno cinque o poco più. Spesso, alle tastiere più corte, veniva adattato
il sistema dell'"ottava corta".

Si associa facilmente l'idea del clavicembalo a quella di una tastiera dove i
tasti diatonici sono neri e quelli cromatici bianchi, cioè colori invertiti
rispetto a quelli del pianoforte. Questa pratica di colorazione appartiene
soprattutto alla scuola francese e si ritrova anche in molti esemplari della
scuola fiamminga rimodernati o riadattati dagli artigiani francesi.

Nelle altre scuole non ci furono regole precise in tal senso e si possono
trovare antichi strumenti con i tasti dello stesso colore di tutto lo
strumento oppure con tasti fabbricati in legno di colore più o meno chiaro.
Occasionalmente sono state usate per la fabbricazione dei tasti anche materie
più pregiate come la madreperla.

Quando i tasti cromatici sono bianchi è solo la loro parte superiore che
riceve un placcaggio in avorio o in osso; i tasti integralmente in detti
materiali sono molto rari. I tasti diatonici sono invece generalmente ornati,
nella parte anteriore rivolta allo strumentista, di ricopertura in legno duro
finemente cesellato o intarsiato.

Molte delle modifiche che si tentò di apportare alla struttura originaria
dello strumento nel corso dei secoli ebbero vita breve, e produssero strumenti
curiosi, di diffusione limitata. Di questi strumenti sopravvivono oggi
pochissimi o nessun esemplare.

Fra gli strumenti a tastiera, se si eccettua l'organo, il clavicembalo era
certamente il più diffuso in Europa prima dell'avvento del pianoforte. Nell'
_Encyclopédie_ di Diderot e d'Alembert, ad esempio, il clavicembalo è definito
semplicemente come "strumento musicale in cui le corde sono fatte suonare
mediante una tastiera, simile a quella dell'organo" (a questa definizione
segue una dettagliatissima descrizione della costruzione di un tipico
clavicembalo francese a due manuali del XVIII secolo)[10]. Tuttavia nei secoli
XVI-XVIII coesistevano con il clavicembalo altri strumenti a corde dotati di
tastiera, con un diverso meccanismo di produzione del suono.

Il più diffuso era il clavicordo, esteriormente simile a una spinetta, in cui
però le corde erano percosse da lamelle metalliche (dette _tangenti_ , le
quali al tempo stesso fungevano da capotasto[11]), anziché essere pizzicate.
Un significativo confronto delle caratteristiche del clavicordo rispetto al
clavicembalo si trova nel trattato di Carl Philipp Emanuel Bach (1753), dove
si legge:

«Fra i vari tipi di strumenti a tastiera, alcuni dei quali rimangono
sconosciuti perché difettosi e altri perché non ancora introdotti dappertutto,
due in particolare hanno riscosso finora il maggior plauso: il clavicembalo e
il clavicordo. Il primo si adopera generalmente per composizioni complesse,
l'altro da solo. [...] Ogni cembalista dovrebbe avere un buon clavicembalo e
un buon clavicordo per poter suonare entrambi gli strumenti alternativamente.
Chi suona bene il clavicordo riuscirà bene anche al clavicembalo, ma non
viceversa. Si deve quindi usare il clavicordo per raffinare l'interpretazione
e il clavicembalo per rinforzare le dita. Chi suona esclusivamente il
clavicordo incontra molte difficoltà se suona il clavicembalo. Gli riesce
perciò faticoso accompagnare altri strumenti al clavicembalo, cosa che è
peraltro impossibile sul clavicordo, data l'esile voce. [...] L'uso esclusivo
del clavicembalo, invece, abitua a suonare in un colore uniforme; e quelle
varietà di tocco che può produrre un buon clavicordista vengono a mancare. Ciò
sembrerà strano, poiché si crede che un clavicembalo debba produrre sempre lo
stesso tipo di suono con qualsiasi tocco. Si può facilmente fare una prova:
chiedete a due persone, di cui una suoni bene il clavicordo e l'altra sia un
semplice clavicembalista, di suonare a turno su quest'ultimo strumento lo
stesso pezzo con i medesimi abbellimenti, e giudicate poi se entrambi hanno
ottenuto lo stesso effetto.»

Una terza modalità di produzione del suono si incontra in uno strumento a
tastiera di scarsissima diffusione, il _Geigenwerk_ , in cui le corde sono
sfregate da ruote di legno messe in rotazione da un pedale. Come nella
ghironda, quando si preme un tasto la corda corrispondente viene avvicinata
alla ruota, producendo un effetto analogo agli strumenti ad arco. Questo
strumento fu descritto per la prima volta da Leonardo da Vinci, ma ne furono
prodotti esemplari anche nel XVII secolo.

Il clavicembalo continuò ad essere usato come strumento di accompagnamento
nell'opera lirica fino alla prima metà del XIX secolo, ma come strumento
solista fu abbandonato dai compositori in favore del pianoforte.

Nel XX secolo, con il crescente interesse per la musica antica e la ricerca di
diverse sonorità, alcuni nuovi pezzi sono stati scritti per questo strumento.
Alcuni concerti furono scritti da Francis Poulenc (il _Concert champêtre_ ),
Manuel de Falla e Henryk Górecki. Bohuslav Martinů ha scritto sia un concerto
che una sonata, mentre il _Concerto Doppio_ di Elliott Carter è per
clavicembalo, pianoforte e orchestra da camera. György Ligeti ha composto un
certo numero di opere per lo strumento _solo_ (tra cui _Continuum_ ). Tra i
compositori italiani, Goffredo Petrassi ha scritto diverse composizioni per
clavicembalo, tra le altre la _Sonata da Camera_ , per clavicembalo e 10
strumenti, e la _Serenata_ , per 5 strumenti. Nel 1958 Ennio Porrino compone
Sonar per musici, visionario Concerto per orchestra d'archi e clavicembalo.
Tra gli 8 dialoghi di Gian Francesco Malipiero, il sesto è dedicato al
clavicembalo, quasi ad omaggiare l'antica civiltà strumentale italiana del
'600 e '700 tanto amata dal compositore veneziano. Da ricordare anche
_Doubles_ (1961) e _Portrait_ per clavicembalo e orchestra (1977) di Franco
Donatoni, oltre a _Mordenti_ di Ennio Morricone. Più di recente, il
clavicembalista Hendrik Bouman ha composto in stile barocco 32 assoli, 1
Concerto per clavicembalo e 2 composizioni di musica da camera con
clavicembalo obbligato.

Un primo recupero del clavicembalo nell'esecuzione del repertorio
originariamente destinato a questo strumento (nel corso del XIX secolo le
opere per tastiera di Bach, Haendel e Domenico Scarlatti erano eseguite al
pianoforte) si ebbe all'inizio del Novecento, soprattutto per iniziativa della
clavicembalista polacca Wanda Landowska (1879-1959). La Landowska utilizzava
un clavicembalo costruito da Pleyel, piuttosto somigliante ad un pianoforte.
Strumenti come questo, anche se oggi considerati non appropriati per la musica
del XVII e del XVIII secolo, conservano un'importanza per la musica che è
stata composta, nella prima metà del Novecento e fino agli anni '60,
appositamente per quel tipo di clavicembalo.

Una svolta si ebbe negli anni '60 del Novecento con la nascita, in Europa e
nel Nordamerica, di una nuova prassi esecutiva basata sulla ricerca
filologica, per la quale l'uso di strumenti d'epoca (o di copie di strumenti
originali), a fianco della conoscenza diretta delle fonti trattatistiche e
delle partiture originali, costituisce un elemento irrinunciabile per
l'interpretazione della musica del passato. I primi strumenti realizzati
secondo le tecniche costruttive antiche e copiando fedelmente strumenti
originali si ebbero grazie alla pionieristiche iniziative di costruttori del
mondo anglosassone, come Frank Hubbard e William Dowd, e tedesco, come Martin
Skowroneck, seguiti in anni più recenti da un gran numero di costruttori.
Negli stessi anni, interpreti come Gustav Leonhardt, Kenneth Gilbert, Ralph
Kirkpatrick sono stati i capostipiti di generazioni di esecutori, sempre più
numerose nei decenni successivi, che hanno ulteriormente approfondito lo
studio della prassi esecutiva e delle fonti dell'epoca e hanno riportato in
luce un repertorio sempre più vasto.

Anche se il suo impiego nella musica leggera, come quello di tutti gli
strumenti antichi, è piuttosto limitato, viene usato con una certa frequenza
nel baroque pop (chiamato anche baroque rock), genere che, derivando da una
fusione tra il rock e la musica classica barocca, utilizza strumenti tipici di
quest'ultima (un esempio è _Because_ dei Beatles).

Altri progetti

