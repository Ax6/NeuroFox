La **Я** , minuscolo **я** , chiamata **ya** , è una lettera dell'alfabeto
cirillico. Rappresenta la vocale iotizzata IPA /ja/. È la 33ª ed ultima
lettera dell'alfabeto cirillico russo. All'apparenza sembra la versione
speculata della lettera latina R. Nella lingua russa, la parola Я è il pronome
personale "io". Un detto popolare basato su questo fatto, "ya è l'ultima
lettera dell'alfabeto" (Я последняя буква алфавита), viene usato per insegnare
ai bambini la modestia e l'umiltà. Curiosamente, nell'antico alfabeto
cirillico il nome az" (азъ) per la prima lettera ( _А_ ) stava anch'esso per
"io"[1].

La Я è in realtà un ibrido di due lettere storiche. Una è la A iotizzata (Ꙗ),
una legatura di І e А, simile alle lettere Ю (U iotizzata) e Ѥ (E iotizzata).
L'altra è la jus piccola (Ѧ). Nel tempo, la distinzione fonetica fra Ꙗ e Ѧ è
andata perduta, e quando Pietro il Grande introdusse la scrittura civile nel
1708 la sola lettera Я sostituì entrambe. Così, Я è una tarda aggiunta
all'alfabeto cirillico. Essa non esiste negli alfabeti glagolitico, greco o
latino, e non possiede valore numerico o altro nome che non ja.

In Unicode, la A iotizzata (Ꙗ) è stata inserita con Unicode 5.1.

I corrispondenti codici HTML sono `&#1071;` o `&#x42F;` per il maiuscolo e
`&#1103;` o `&#x44F;` per il minuscolo.

