**Isabel Kerschowski** (Berlino, 22 gennaio 1988) è una calciatrice tedesca,
centrocampista offensiva del Bayer Leverkusen e della nazionale tedesca.

È sorella gemella di Monique, anch'essa calciatrice di ruolo difensore e
ritirata nel 2012, con la quale ha condiviso le maglie delle nazionali
giovanili e del Turbine Potsdam.

Con la maglia della nazionale tedesca Under-19 si è laureata due volte
Campione d'Europa di categoria, nelle edizioni di Svizzera 2006 e Islanda
2007, e con la nazionale maggiore ha conquistato la medaglia d'oro al torneo
di calcio femminile dei Giochi della XXXI Olimpiade di Rio 2016.

Kerschowski inizia ad essere convocata dalla federazione calcistica della
Germania ( _Deutscher Fußball-Bund_ \- DFB) fin dal 2003, chiamata a
rappresentare il proprio paese nelle nazionali giovanili, inizialmente con la
Under-15, dove viene impiegata in un incontro amichevole.[1]

Lo stesso anno viene inserita nella formazione Under-17, debuttando l'8 aprile
nell'amichevole vinta 2-0 sulle pari età della Danimarca, giocando
complessivamente 23 incontri fino al 2005[1], non avendo mai occasione di
giocare un incontro ufficiale UEFA essendo il campionato europeo di categoria
istituito ufficialmente solo nel 2008.

Con l'imminente superamento dell'età massima, sempre nel 2005 viene convocata
nella formazione Under-19, dove fa il suo debutto, ancora in amichevole, il 7
aprile, nell'incontro dove la Germania supera per 3-2 la Russia. Grazie alla
sua convincente prestazione viene inserita in rosa nella squadra impegnata
nelle qualificazioni all'Europeo di Ungheria 2005. Le fonti sono discordi
nell'affermare il suo debutto in una torneo UEFA, dove il sito ufficiale UEFA
la indica presente nell'incontro del 26 aprile 2005, valido per il secondo
turno di qualificazione, dove la Germania supera per 1-0 le avversarie della
Svezia[2], mentre quello officiale della federazione tedesca attesta il suo
impiego solo dalla fase finale, nel primo incontro del girone A del 20 luglio,
Germania Ungheria 2-0.[1]

Al suo primo europeo condivide con le compagne il raggiungimento delle
semifinali, dove ritrova la Russia, che si sarebbe poi laureata campione
d'Europa, che la supera per 3-1, e dove per la formula del torneo che non
prevede una finale per il terzo posto, condivide la posizione con la
Finlandia.

In seguito Kerschowski viene impiegata con regolarità, condividendo il
percorso della sua nazionale che la vede conquistare il titolo di campione
d'Europa nelle edizioni di Svizzera 2006 e Islanda 2007.

Altri progetti

