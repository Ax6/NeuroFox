**Sio** , pseudonimo di **Simone Albrigi** (Verona, 8 ottobre 1988), è un
fumettista e youtuber italiano.

Nato a Verona ed originario di Montorio Veronese, frequenta il Liceo
Scientifico Galileo Galilei, seguendo la sperimentazione scientifico-
tecnologica e si laurea in Lingue orientali presso l'Università Ca' Foscari di
Venezia. Risiede per due anni a Sapporo (Giappone), insegnando italiano e
inglese.

Appassionatosi ai fumetti dall'età di 8 anni,[1] Sio ha debuttato nel campo
autoproducendo alcuni numeri di un fumetto sulle vicende di un rotolo di carta
igienica, l'Uomo Scottecs. Nel 2006 entra a far parte di Shockdom dove
gestisce il mixer di webcomic chiamato _Scottecs Comics_ (della quale nel 2012
apre la versione in lingua inglese), pubblicando sulla piattaforma denominata
prima Open Shockdom e successivamente modificata in Webcomics.it. Sempre con
Shockdom pubblica i volumi _Tutto Scottecs_ (2008) e _Tutto Scottecs 2_
(2009), mentre un terzo volume, intitolato però ironicamente _Tutto Scottecs
4_ , uscirà solo tre anni dopo nel 2012. Nel settembre 2013 viene pubblicata
una raccolta di questi tre volumi, più alcuni inediti, dal titolo _Tutto Tutto
Scottecs_.

Dal 2011 è sempre presente al Lucca Comics & Games e nel 2013 vi ha
partecipato in videochat dal Giappone, disegnando trenta strisce di fumetti in
trenta minuti. Nel 2012 ha pubblicato il primo video sul proprio canale
YouTube,[2] mentre nel mese di febbraio 2013 ha contribuito alla realizzazione
della prima stagione della serie _Fiabe brevi che finiscono malissimo_ ,
scritte da Francesco Muzzopappa e disegnate e raccontate dallo stesso Sio. La
seconda stagione è stata invece pubblicata nel corso del 2014.

Nel 2014 realizza il videoclip ufficiale del brano _Questo è un grande paese_
de Lo Stato Sociale, contenuto nell'album _L'Italia peggiore_.[3]

Nel 2014 ha collaborato in più occasioni con Giacomo Bevilacqua, autore di _A
Panda piace_ , contribuendo regolarmente alla serie _A Panda piace
l'avventura_ a partire dal quinto volume[4] e, con diversi noti autori
italiani, al volume _A Panda piace fare i fumetti degli altri (e
viceversa)_.[5]

Nel dicembre 2014 Sio realizza un video per il brano _Luigi il pugilista_
dell'album _L'album biango_ di Elio e le Storie Tese.[6][7]

Il 5 febbraio 2015 esce nelle edicole il primo numero della rivista _Scottecs
Megazine_ , edita da Shockdom con periodicità trimestrale.[8] La prima uscita
ottiene un discreto successo, rendendo subito necessaria una ristampa e
arrivando a vendere oltre 50 000 copie.[9]

Ha fatto inoltre da doppiatore nella miniserie televisiva _Over the Garden
Wall_ , prestando la voce ai protagonisti Wirt e Greg.[10]

Nel giugno 2015 ha collaborato nuovamente con Lo Stato Sociale, realizzando il
video _L'invenzione dei piedi - Dr. Culocane con Lo Stato Sociale_[11], mentre
nel settembre 2015 realizza un altro video per Elio e le Storie Tese, questa
volta per il singolo _Il primo giorno di scuola._[12]

Nell'agosto 2015 viene annunciato da Panini Comics l'inizio della
collaborazione di Sio con il periodico _Topolino_ della Disney.[9] In
occasione del Lucca Comics & Games 2015 viene presentato in anteprima l'albo
speciale _Topolino incontra Sio_ , in uscita il 12 novembre, che contiene un
contributo di Tito Faraci e due storie: la prima, dal titolo _Topolino e
l'inseguimento a incastro_ , presente in due versioni, ovvero lo storyboard
disegnato da Sio e la versione definitiva disegnata da Corrado Mastantuono;[9]
e la seconda dal titolo _Zio Paperone e la monetona nel paese dei Talpuri_ ,
presente solo in versione storyboard e ripubblicata successivamente su
_Topolino_ n. 3141 disegnata da Stefano Intini.[13] Su Topolino sono uscite
anche altre cinque storie sceneggiate da lui: _Zio Paperone e non mi ricordo
più come finiva il titolo_ e _Superpippo e il fraintendibile suono vocalico_
pubblicate su _Topolino_ n. 3127 con disegni di Silvia Ziche per la prima e di
Stefano Intini per la seconda[14], _Paperoga e il pupazzo di neve obliquo_ ,
_Pippo e la pentacicletta_ e _Topolino e la spada di ghiacciolo_ (pubblicata
sul numero 3179 con i disegni di Silvia Ziche)

Nell'ottobre del 2016, in collaborazione con Tito Faraci, esce _Le
entusiasmanti avventure di Max Middlestone e del suo cane alto trecento metri_
, edito da Feltrinelli Editore. Nel settembre 2018 una seconda collaborazione
tra i due autori porta alla pubblicazione di _Il pesce di lana e altre storie
abbastanza belle (alcune anche molto belle, non tante, solo alcune) di
Maryjane J. Jayne_.

Il 12 ottobre 2017 esce _Bruco Gianluco_ , canzone pubblicata con lo
pseudonimo di "Gior Giovanni" e parodia delle sigle degli anime giapponesi. In
seguito Sio ha collaborato con il vero Giorgio Vanni facendogli incidere una
nuova versione ricantata da lui, pubblicata l'8 maggio dell'anno successivo.

Il 10 gennaio 2019 diventa padre di un bambino,[15] di cui non rivela il nome
né l'identità della madre.

Il 30 maggio 2019 viene pubblicato _Super Cane Magic ZERO - Legend of the Cane
Cane_ , il suo videogioco in collaborazione con Studio Evil.

Altri progetti

