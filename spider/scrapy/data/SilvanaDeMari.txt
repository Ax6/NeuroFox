**Silvana De Mari** (Caserta, 28 maggio 1953) è una scrittrice e blogger
italiana.

Laureata in medicina all'Università di Torino, si è specializzata in chirurgia
generale ed endoscopia dell'apparato digerente e in psicologia cognitiva. Ha
esercitato come chirurgo presso gli ospedali piemontesi San Luigi di Orbassano
e Santa Croce di Moncalieri e in Etiopia all'ospedale di Bushulo.[1]

Nel 2000 pubblica _L'ultima stella a destra della luna_ , il suo primo libro
per ragazzi, cui segue nel 2003 _La bestia e la bella_ , entrambi per Salani.

De Mari ottiene grande successo nel 2004 con _L'ultimo elfo_ , tradotto in
diciotto lingue, con cui vince il 48º Premio Bancarellino e il Premio
Andersen.[2][3][4] In Francia nel comune di Épinal _L'ultimo Elfo_ ha vinto il
premio Prix Imaginales nell'edizione del 2006.[5]

_L'ultimo orco,_ il sequel del 2005, segna il passaggio dell'autrice dalla
letteratura per ragazzi al genere fantasy rivolto ad un pubblico più adulto.
_L'ultimo orco_ vince il premio IBBY _International_ Board on _Books_ for
_Young People_ 2006[6] e il Prix Sorcières "Romanzi per ragazzi" nel 2008 in
Francia.[7] Nel 2008 pubblica il terzo romanzo del ciclo, intitolato _Gli
ultimi incantesimi_.

Nel 2009 pubblica la raccolta di racconti _Il cavaliere, la strega, la morte e
il diavolo_ per Lindau e il romanzo _Il gatto dagli occhi d'oro_ per il suo
nuovo editore Fanucci. De Mari prosegue il ciclo de _L'ultimo elfo_ con
_L'ultima profezia del mondo degli uomini_ (Fanucci, 2010), conclusione della
saga con cui vince il Premio Molinello alla carriera [8], e quindi il prequel
_Io mi chiamo Yorsh_ , del 2011. L'anno successivo esce un nuovo sequel dal
titolo _L'ultima profezia del mondo degli uomini. L'epilogo_.

Tra i libri di saggistica De Mari pubblica _Il drago come realtà_ del 2007,
dedicato alla letteratura fantastica, e _La realtà dell'orco_ (Lindau, 2012),
sulla storia degli ultimi due secoli vista attraverso la letteratura
fantastica.

Nel 2014 pubblica _Giuseppe figlio di Giacobbe, la natività_ con la casa
editrice Effatà. Nel 2015 per l'iniziativa _Scrittori di Classe_ , pubblica
_La nuova dinastia_. L'anno successivo per la seconda edizione di _Scrittori
di Classe_ pubblica _Sulle ali della libertà_.

Nel settembre 2015 avvia la saga di Hania con la casa editrice Giunti: il
prequel _Hania. Il regno delle tigri bianche_ , e _Hania. Il cavaliere di
Luce_ , primo libro della saga, con cui vince il Premio Ceppo[9] . Il secondo
romanzo _Hania. La strega muta_ con la casa editrice Giunti esce nel 2016.

A novembre 2017 pubblica il secondo prequel della saga de _L'ultimo elfo_ ,
intitolato _Arduin il rinnegato_ , che corre in parallelo al prequel
precedente seguendo due linee genealogiche diverse.

Nel settembre 2018 pubblica _Io mi chiamo Joseph_ , dove abbandona le
tematiche fantastiche per rivolgersi al sociale, con la storia di un ragazzino
metà senegalese e metà nigeriano, unico sopravvissuto al massacro di Dogo
Nahava, che in Italia troverà una nuova famiglia e un futuro.

Dopo aver militato nel partito di Magdi Cristiano Allam, è vicina
politicamente al Popolo della Famiglia.[10]

Si definisce cristiana e in più occasioni si è espressa contro Papa
Francesco[11] e l'Islam.[12][13] A partire da fine 2016 ha espresso posizioni
critiche verso l'omosessualità,[14] il sesso anale,[15] l'Organizzazione
Mondiale della Sanità, l' _American Psychological Association_ ,[16] nei
confronti delle famiglie che non appartengano a un modello tradizionale[17] e
contro l'aborto gratuito anche per le vittime di violenza sessuale.[18][19]

In aperto contrasto con APA e l'Ordine nazionale degli psicologi, De Mari nega
l'esistenza dell'omosessualità e a gennaio 2017 sul suo blog ha sostenuto
l'omofobia come diritto umano.[20] In reazione alle sue prese di posizione è
nato un movimento di lettori che ha chiesto agli editori il suo boicottaggio,
in particolare riguardo alla pubblicazione di libri per ragazzi.[21][22]

Nel gennaio 2017, sulla base di numerose segnalazioni, è stato aperto da parte
dell'Ordine dei Medici un provvedimento disciplinare ancora pendente per via
delle sue posizioni ritenute sostanzialmente non scientifiche.[23]

Il 19 marzo 2017 ha partecipato a un convegno organizzato a Verona dal gruppo
religioso di estrema destra Christus Rex con un intervento in cui ha espresso
posizioni contrarie all'uguaglianza tra i sessi e ha giustificato in modo
plateale il ricorso a mezzi anche violenti in difesa della famiglia e della
fede.[24][25][26]

A novembre 2017, durante la trasmissione radiofonica _La Zanzara_ , De Mari si
è dichiarata contraria alla masturbazione e all'uso di _sex toys_ , sostenendo
che allontanerebbero le persone dal sesso inteso come mezzo di
procreazione[27] e inoltre si è detta convinta che l'intervento chirurgico di
cambio di sesso per le persone transessuali non dovrebbe essere a carico dello
Stato.[27]

A ottobre 2018 ha dichiarato che dall'omosessualità "si può guarire" stimando
che la percentuale di riuscita sia del 60%,[28][29] nonostante l'Ordine degli
Psicologi consideri tali pseudo-terapie anti-etiche perché prive di basi
scientifiche ed efficacia, oltre che dannose.[30]

Nel corso del 2017 ha definito le associazioni LGBT "criminali contro
l'umanità"[31] e in seguito a questa e ad altre affermazioni ritenute
offensive nei confronti degli omosessuali[32] il Coordinamento Torino Pride
appoggiato dal Consiglio Regionale del Piemonte[33] assieme al Comune di
Torino[34] ha presentato alla Procura di Torino un esposto che lamenta la
diffamazione con l'eventuale aggravante dell'istigazione all'odio razziale.  
Il Circolo Mario Mieli ha presentato una querela per diffamazione continuata
ed aggravata.[35]

La Procura di Torino ha aperto una prima indagine,[36] includendo l'ipotesi
dell'odio razziale per i riferimenti di Silvana De Mari a "razza ariana" in
relazione agli omosessuali[21], interrogandola.[37][38] Il pubblico ministero
ha chiesto l'archiviazione dei capi di imputazione perché gli insulti non
erano rivolti ad una persona specifica e perché la legge Mancino non prevede
tra le categorie tutelate gli omosessuali.[39] Tuttavia la giudice Paola
Boemio ha ritenuto che vi fossero gli estremi per il luogo a procedere e
Silvana De Mari è stata giudicata per i capi di imputazione
contestati.[40][41] La prima udienza di questo processo si è tenuta il 18
luglio 2018.[42] Il 21 settembre 2018 alla seconda udienza è stata accolta la
richiesta di costituzione di parte civile da parte del Coordinamento Torino
Pride e di Rete Lenford e sono state respinte le richieste di esperti della
difesa perché non rilevanti in relazione al reato di diffamazione continuata e
aggravata a mezzo stampa contestato.[43] Per questo primo processo, è stata
condannata il 14 dicembre 2018 ad una multa di 1500€ e al pagamento di 5000€
di risarcimento per diffamazione, divisi equamente tra il coordinamento Torino
Pride e la Rete Lenford, parti civili nel procedimento.[44]

Una seconda indagine per diffamazione continuata ed aggravata contro il
circolo Mario Mieli, difeso dall'avvocato Michele Poté di Rete Lenford, ha
condotto ad un altro rinvio a giudizio da parte del giudice Alfredo Toppino
del Tribunale di Torino. L'udienza dibattimentale per questo secondo processo
si è tenuta il 24 maggio 2019.[45][46][47][48] La sentenza è stata emessa il
28 giugno 2019, condannando Silvana De Mari per diffamazione verso i soci del
circolo Mario Mieli di Roma, a cui verserà 5000 euro per danni morali, oltre
ad una multa di 1000 euro.[49]

(nota anche come _Saga degli Ultimi_ )

Altri progetti

