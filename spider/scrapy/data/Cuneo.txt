**Cuneo** (IPA: [ˈkuːneo][3] pronuncia[?·info] – _Coni_ in piemontese e
francese, pr. [ˈkuni]) è un comune italiano del Piemonte, con una popolazione
di 56 144 abitanti[1]. Ha 2 soprannomi: _Capoluogo della Granda,_ dovuto
all'estensione dell'omonima provincia (4ª d'Italia) e _Città dei 7 assedi_ ,
per ragioni storiche[4].

La città è sorta presso la confluenza dei corsi d'acqua Stura e Gesso, su un
"cùneo" la cui caratteristica conformazione ne ha ispirato il nome[5][6].

Il nucleo più antico, e centro storico, è caratterizzato da un impianto a
scacchiera che, partendo dal vertice dell'immaginario cùneo (piazza Torino)
scorre lungo una via mediana (via Roma) che sbocca su un'ampia piazza: Piazza
Galimberti[7].

Risulta il 10º comune capoluogo d'Italia per altitudine[8] e il 1º per
nevosità (media annua di 10 giorni nevosi per complessivi 100 cm)[9][10].

È il 6º comune del Piemonte per popolazione e il 16º per superficie[11].

Con i comuni limitrofi di prima cintura Cuneo crea un'area urbana di circa 500
km², per circa 130.000 abitanti[12].

Il territorio di Cuneo è situato sull'altopiano sud-occidentale del Piemonte,
in posizione centrale rispetto all'arco alpino, verso sud-ovest, aperto sulla
Pianura Padana verso nord-est, a poche decine di chilometri dalle colline
delle Langhe e distante circa 70 km, in linea d'aria, dal Mar Mediterraneo.

La presenza dei torrenti ha permesso la creazione di un grande parco fluviale
cittadino, denominato Parco Fluviale Gesso e Stura[13].

All'interno del perimetro comunale, nella zona nord-ovest, scorre anche il
torrente Grana[14].

La città è definita "Capitale verde del Piemonte"[15].

Il territorio ha un'altitudine compresa tra i 431 metri s.l.m. (frazione
Ronchi) e i 615 metri s.l.m. (frazione San Rocco Castagnaretta)[16].

Per quanto riguarda il rischio sismico, la città di Cuneo è classificata nella
zona 3, ovvero soggetta a scuotimenti modesti.[17][18]

Cuneo è distante alcune decine di km da diversi passi di montagna: Colle
dell'Agnello (2.748 metri s.l.m.), a nord-ovest; Colle della Lombarda (2.350
m), a ovest; Colle della Maddalena (1.996 m), a ovest; Colle di Tenda (1.871
m), a sud; Colla di Casotto (1.379 m), a sud.

Cuneo ha clima temperato sub-continentale, con inverni freddi, estati calde e
afose. Però è situata a oltre 500 metri di altitudine, il che contribuisce a
rendere le estati più sopportabili, grazie alla ventilazione: il mese più
caldo, luglio, ha una temperatura media di +21,6 °C. Il più freddo, gennaio,
ha una media di +2,6 °C. La temperatura media annua si attesta sui 12,3
°C[19].

Le precipitazioni annue ammontano in media a circa 950 millimetri, distribuite
nell'arco di 81 giorni. Il regime pluviometrico è molto simile a quello di
Torino, con 2 massimi (uno, principale, in primavera; uno, secondario, in
autunno) e 2 minimi (estivo e invernale).

Il mese più secco è luglio (44 mm), in quanto Cuneo si trova nel sud del
Piemonte, è meno esposta alle code delle perturbazioni atlantiche estive,
foriere di temporali.

Le nevicate sono frequenti: non solo a causa dell'altitudine, anche per il
frequente effetto "stau" delle correnti di bora. Cuneo è il capoluogo di
provincia più nevoso d'Italia.  
Sono presenti in media circa 20 giorni all'anno di nebbia (raramente di forte
intensità)[20]; il vento ha una media di 2,2 m/s; la città è soggetta a
brezza.

Cuneo è abbastanza umida, le medie mensili a volte vanno oltre l'80% di
umidità relativa[21].

La durata media annuale del giorno è di 12 ore e 23 minuti[22].

Secondo la classificazione di W. Köppen, Cuneo appartiene alla fascia
climatica "Cfb" (secondo i dati del trentennio '61-'90).

Poco o nulla è noto dell'antichità di Cuneo, che si trova in una zona
strategicamente importante per la sua posizione dominante e salubre, su un
altopiano situato alla confluenza di 2 torrenti.

Ritrovamenti romani nella zona del centro storico ("Contrada Mondovì") fanno
supporre la presenza di una grande villa romana; né è da escludere che proprio
sul "cùneo" sorgesse la città di Auriate, di cui restano solo sporadiche
informazioni (sede di episcopato e di una contea carolingia, probabilmente
distrutta da un'incursione araba).

Si suppone che Cuneo abbia ospitato una colonia di transfughi milanesi, nei
giorni in cui la città di Sant'Ambrogio subì le ire di Federico I, imperatore
del Sacro Romano Impero (noto come Federico Barbarossa), quando la grande
città fu distrutta e le reliquie, all'epoca famosissime, dei Re Magi furono
traslate nella lontana città di Colonia, sulle rive del Reno.

La documentazione storica inizia alla fine del 1.100; nell'anno 1198 Cuneo
s'impose come _libero comune_ : borgo franco da ingerenze marchionali, polo
d'attrazione per le popolazioni limitrofe, soggette ai vincoli feudali tipici
dell'epoca.

Il territorio era sotto la giurisdizione dell'abbazia di San Dalmazzo di
Pedona che, a sua volta, dipendeva dal vescovo di Asti. La diocesi astense,
incorporava, da almeno un paio di secoli, l'antico territorio dei Bagenni
(tribù ligure), già importante municipio romano, con centro in Augusta
Bagiennorum, prossima all'attuale cittadina di Bene Vagienna (in località
Roncaglia).

Il territorio, probabilmente, era di pertinenza della distrutta città di
Auriate, compresa l'area di Bredolo, il Monregalese.

Il corso della Stura segnava non soltanto il confine tra le diocesi di Asti e
di Torino, ma anche il confine tra Liguria e Lombardia Occidentale o
Superiore.

La leggenda vuole che le popolazioni di villaggi vicini (Quaranta e
Brusaporcello), stanchi delle vessazioni dei marchesi del Monferrato e di
Saluzzo, si fossero rifugiate sul "Pizzo di Cuneo" (ben riparato dai 2
torrenti) dove, probabilmente, prosperava una comunità di fuggiaschi milanesi,
e abbiano fondato il borgo, con la protezione dell'abate del monastero di San
Dalmazzo e del vescovo di Asti, dichiarandolo libero comune; una situazione
non isolata, poiché coevi, o di poco posteriori, sono i liberi comuni del
Monte Vico (Mondovì) e di Savigliano.

Quasi a confermare un'opposizione - non solo di fatto, anche di principio -
alla potenza dei signori feudali, a capo del nuovo borgo furono posti 3
rettori: 2 nobili e 1 del popolo. Era il 23 giugno 1198, vigilia di San
Giovanni Battista, con i falò che ardevano sulle alture e presso le porte del
borgo, quando la gente di Cuneo acclamò i suoi primi 3 rettorii: Pipinus de
Vignolio, il lombardo Peyre Rogna e Berardus de Valgrana.

Nel 1204 i marchesi di Saluzzo dichiararono guerra ad Asti e Cuneo, per
eliminare i principali alleati di Asti; nel 1206 il marchese Manfredo II di
Saluzzo si dovette sottomettere ad Asti e vietò agli abitanti di
Villafalletto, Costigliole, Centallo e Romanisio di trasferirsi a Cuneo senza
il suo permesso, per evitare lo spopolamento dei villaggi del marchesato.

Dal 1202 a Cuneo comincia un regime podestarile.

Nel 1204 i marchesi di Saluzzo, Monferrato, Busca, Ceva, del Carretto e di
Clavesana si alleano con Alba e dichiarano guerra ad Asti e Cuneo.

Nel 1206 Manfredo II di Saluzzo si arrende.

Nel 1210 il marchese di Saluzzo Manfredo II e Guglielmo di Monferrato
interruppero l'autonomia del comune, occupandolo con le armi; risulta che
Cuneo avesse perso il favore del vescovo di Asti.

Sussistono documenti nella città di Tolosa, pertinenti all'inquisizione contro
i Catari (che devastò, proprio in quegli anni, la ricca Linguadoca, con una
violenta crociata da parte dei Franchi del nord su precisa esortazione papale)
in cui Cuneo è sospettata di offrire ospitalità agli Albigesi in fuga, per
questo motivo viene definita _bourg tournant_ ovvero "borgo ruotante",
località che apriva le porte agli eretici senza patria e li assisteva, per
immetterli nella Val Padana.

Accusa gravissima: avrebbe potuto legittimare e giustificare l'intervento del
marchese di Saluzzo, il quale non vedeva l'ora di togliersi quella spina dal
fianco.

Nel 1230 Cuneo si allea con Borgo San Dalmazzo e Savigliano; il milanese
Oberto de Ozeno libera Cuneo, la fortifica e ne diventa podestà, ma verrà
ucciso in battaglia.

Per vendicarsi della morte di Oberto, Milano dichiara guerra al marchese di
Monferrato, cui verrà sottratta la città di Chivasso

La storia di Cuneo come libero comune durò circa 30 anni; questo periodo fu
caratterizzato da numerose alleanze: fino al 1237 con Milano, dal 1238 al 1250
con Federico II, dal 1251 al 1258 con Alba e Asti.

L'occupazione fu di breve durata. Dieci anni dopo il comune risorse,
probabilmente con l'aiuto dei Milanesi; nel 1238 Federico II riconobbe ai
cuneesi la loro libertà.

Nel 1251 al podestà vengono affiancati un giudice e un _miles_ , pagati 150
lire.

Cuneo era anche governata dal consiglio comunale, composto da un numero
variabile di persone.

Nel 1259 cessò la vita autonoma del comune, che aveva esteso la sua autorità
nelle valli che, a raggiera, confluivano nell'altopiano tra i 2 torrenti,
nonché sulle vicine valli del Grana e del Maira (scontrandosi con il potente
monastero di San Dalmazzo).

Nel 1260 l'alleanza con Carlo d'Angiò, futuro re di Napoli, ma ancora conte di
Provenza, finì per sfociare in una dedizione che sembrava conveniente per i
cuneesi e per i provenzali.

Nel 1306 la zecca del Regno di Napoli si trasferisce a Cuneo. In tal modo, con
Alba, Cuneo divenne il principale centro dei domini angioini in Piemonte;
proprio allora apparve per la prima volta il nome 'Piemonte', a indicare i
domini provenzali ai piedi dei monti, una volta superati i colli alpini.

Cuneo era capitale di un distretto che arrivava alle valli Stura, Gesso,
Grana, Vermenagna; godeva di un proprio statuto, vantava notevoli franchigie
fiscali e commerciali, batteva propria moneta.

In un sigillo del comune di Cuneo del 1379, custodito presso l'archivio
storico di Torino, spiccano le insegne degli Angiò (le 3 bande orizzontali
rosse su campo bianco) con la legenda: "Notum sit contis: Conium caput est
Pedemontis" (Cuneo è la capitale del Piemonte). Nel 1309 muore Carlo II di
Napoli, tutti i nobili del Regno di Napoli si ritrovano a Cuneo per giurare
fedeltà a Roberto di Napoli.

Per tutto il '200 a Cuneo ci fu, probabilmente, una mansione templare,
attestata dal toponimo "Spinetta" e, soprattutto, da un documento del 1200,
indizione terza, giorno 12 maggio, 2 anni dopo la costituzione a libero
comune. Si tratta dell'alienazione di beni immobili da parte di Ugone, abate
del monastero di San Dalmazzo al Borgo, nei confronti di un certo “messer
Ursio”, per l'importo di 200 lire astensi: tali beni confinavano, su un lato,
con una _via comunis_ , per 2 lati con beni appartenuti all'abbazia e per il
4° lato con la _domus fratrum de Templo de Cuneo_ (da _I Tempieri negli
antichi Stati delRegno di Sardegna_ del cavaliere Ferrero di Ponsiglione). In
località Spinetta esiste ancora il toponimo di "Torre dei Frati" (Secondo
molti storici francesi, principalmente Louis Charpentier, i toponimi
riguardanti la rosa o la spina, come Epinay, Epine, Epinal, Epinac, Pinay,
sono di probabile derivazione templare)

A Cuneo erano presenti due “hospetali” antichissimi: il primo, 'hospitale
della Santa Croce', potrebbe essere appartenuto, in origine, ai Templari;
l'hospitale di San Giovanni Battista' era gestito dagli Ospedalieri, noti
anche come Cavalieri di San Giovanni e, in seguito, Cavalieri di Malta.

Cuneo come capitale angioina del "Piemonte provenzale" prosperò, con alterne
vicende, per più di 100 anni. Il legame con gli angioini fu interrotto in più
occasioni: tra il 1281 ed il 1305 Cuneo fu sottomessa al marchese di Saluzzo;
tra il 1347 e il 1348 passò, per la prima volta, sotto il dominio dei conti di
Savoia, quindi fu soggetta all'autorità dei Visconti (1348-1356) che
sembravano in procinto di diventare re dell'Alta Italia; poi, ancora una
volta, tornò a far parte del marchesato di Saluzzo (1356) per essere
nuovamente assoggettata ai Visconti (1366-1372).

All'epoca Cuneo era un borgo aperto, commerciale, con logge di mercanti
veneziani, pisani, genovesi, lombardi, provenzali e catalani (un'importante
piazza commerciale sull'asse Lombardia-Provenza-Catalogna o, se si preferisce,
Milano-Marsiglia-Barcellona); pare che la località di Sant'Antonio Aradolo,
all'imbocco della Valle Gesso - che portava al Colle delle Finestre, dove
transitava un'antica strada romana - fosse, in origine, una stazione
commerciale catalana.

Una stagione che ebbe termine nel 1382, con la sottomissione dei cuneesi ai
Savoia. Fu uno scambio concordato tra la regina Giovanna d'Angiò, desiderosa
di rimpossessarsi del regno di Napoli, e Amedeo VI di Savoia, noto come il
Conte Verde, signore della Savoia e conte d'Aosta e Moriana, dal 1343 al 1383.
Il Conte le assicurò il suo appoggio militare e, in cambio, ottenne i domini
provenzali ai piedi dei monti (il 'Piemonte' delle origini), impresa che gli
costò la vita, in quanto morì di peste, mentre sosteneva la causa di Luigi
d'Angiò nel Meridione d'Italia, dopo la morte della regina Giovanna.

Con il passaggio della città ai Savoia iniziò un nuovo periodo che vide
l'inserimento graduale del comune nello Stato sabaudo, in via di crescita e di
formazione definitiva.

Fu così che Cuneo si trasformò, da città aperta e commerciale, in città chiusa
e militare; si rimpicciolì anche urbanisticamente, trasformandosi in borgo-
fortezza, sull'asse Nord-Sud, Savoia-Nizzardo - o, se si preferisce, Chambéry-
Torino-Nizza - cintura di contenimento dell'espansionismo francese verso la
Val Padana, manifestatosi al termine della guerra dei 100 anni con
l'Inghilterra e protrattosi nei secoli successivi, fino alle campagne
napoleoniche.

Una politica secolare che, passato l'intermezzo napoleonico, fu premiata con
l'acquisizione della Repubblica di Genova: un nuovo assetto territoriale in
funzione anti-francese, voluto dal congresso di Vienna, rese lo Stato di
Sardegna il più forte sullo scenario italiano e gli permise di svolgere lo
stesso ruolo della Prussia in Germania.

Tale trasformazione avvenne nei due secoli che vanno dal trasferimento ai
Savoia, ai tempi del Conte Verde (1382), fino alla morte di Emanuele Filiberto
(1580).

Questo periodo è contraddistinto da una lunga serie di assedi, cui fu
sottoposta la città.

Nel 1515 i cuneesi riuscirono ad allontanare dalle loro mura gli svizzeri,
alleati del Sacro Romano Impero, in attesa dell'arrivo del re di Francia
Francesco I.

Nel 1542 fu la volta di Claude d'Annebault, con i suoi 18.000 francesi, a
essere costretto a battere in ritirata.

Nel 1557, sotto il comando del Conte Carlo Manfredi Luserna d'Angrogna, Cuneo
sostenne vittoriosamente uno dei più duri assedi della sua storia: dal maggio
al 27 giugno, riuscendo a resistere alle preponderanti forze del maresciallo
di Brissac; questo fatto salvò lo Stato di Emanuele Filiberto; questi,
riconoscente, concesse a Cuneo il titolo di _città,_ con un diploma del 1559,
e la facoltà di inserire sullo stemma comunale le armi dei Savoia.

Nel 1639 e '41 furono le truppe di _Madama Reale_ a cingere d'assedio la
città.

Nel 1691 i soldati del generale francese Nicolas de Catinat furono battuti,
dopo un duro assedio.

Nel 1744 a scontrarsi con le mura di Cuneo furono i franco-spagnoli (Guerra di
successione austriaca); dopo aver superato il forte di Demonte, le truppe
franco-spagnole arrivarono di fronte alla città fortificata, pronta a
sostenere un difficile assedio; in quegli anni era governatore della città il
barone Federico Leutrum(per l'esattezza barone Karl Sigmund Friedrich Wilhelm
von Leutrum) che i cuneesi chiamavano, familiarmente, "Barùn Litrùn";
gentiluomo di origine sassone, luterano, che il re Carlo Emanuele III di
Savoia (noto con il soprannome di 'Carlin') aveva incaricato di difendere la
città, vista la sua vasta esperienza in campo militare; il barone assolse
egregiamente il suo compito e rimase a Cuneo, cercando di rinnovarla con
iniziative edilizie, fino alla morte, in occasione della quale fu composta la
famosa ballata del "Barùn Litrùn", che ebbe vasto successo in Piemonte, per un
paio di secoli.

L'assedio cominciò il 15 settembre 1744, con l'arrivo della prima bomba contro
le mura di Cuneo; i cuneesi risposero con tanta foga da far tacere i nemici
per più di due giorni. I combattimenti continuarono per molto, con i gallo-
ispani che distruggevano campanili e camini e i piemontesi che facevano di
tutto per cacciarli, motivati dal barone Federico Leutrum, che amava molto
quella che definiva già la sua città. Il 29 settembre da Saluzzo il Re arrivò
con 25.000 uomini (su 40.000 di tutto l'esercito sabaudo) per soccorrere i
4.089 soldati a difesa di Cuneo. L'esercito si schierò a Madonna dell'Olmo e
lì, il 30 settembre, combatté una grande battaglia contro i nemici, che ne
uscirono vincitori ma molto indeboliti. I 21 giorni di assedio successivi
furono molto più facili e l'11 ottobre il consiglio di guerra franco-spagnolo
(composto dal Principe di Contì per i francesi e dal Marchese Las Minas per
gli spagnoli, sotto il comando generale dell'Infante di Spagna Don Luigi di
Borbone), decise che, nelle notti successive, sarebbe avvenuta la ritirata. Il
21 ottobre l'assedio venne dichiarato concluso.

Con l'occupazione napoleonica si apre l'ultima fase della storia cuneese. Il
giovane generale Napoleone, all'epoca ventisettenne, prese Cuneo senza
necessità di assediare la città, a causa dello sbandamento generale
dell'esercito sabaudo, seppur sostanzialmente integro, dopo le battaglie di
Montenotte, Dego, Cosseria e San Michele di Mondovì.

L'ultimo assedio che sostenne Cuneo fu quello del 1799, allorché l'esercito
austro-russo allontanò dalla città i francesi, ma solo per pochi mesi poiché,
l'anno successivo, la definitiva vittoria di Marengo assicurò a Napoleone il
totale controllo dell'Italia Settentrionale.

Nella stagione napoleonica la città, annessa all'Impero Francese, divenne
capoluogo del dipartimento della Stura che anticipò, mezzo secolo prima e
quasi nelle sue esatte dimensioni (l'antica provincia di Ceva con l'alta valle
del Tanaro e le Alte Langhe furono annesse al dipartimento di Montenotte con
capoluogo Savona), la definitiva provincia di Cuneo, creata con la legge del
1859.

Alla restaurazione, nel 1817, Cuneo ebbe anche una sua diocesi e durante il
Risorgimento tenne a battesimo i Cacciatori delle Alpi, volontari di
Garibaldi.

Dal 1943 al 1945 Cuneo fu, con le sue valli, uno dei maggiori centri della
Resistenza (da Cuneo partì la Divisione Cuneense, per la Russia); Cuneo fu
liberata dai partigiani il 28 aprile 1945.

Cuneo è tra le città decorate al valor militare per la guerra di Liberazione,
insignita della medaglia d'oro al valor militare, il 1º agosto 1947, per i
sacrifici delle sue popolazioni e per la sua attività nella lotta partigiana
durante la seconda guerra mondiale:[23]

Le strade più caratteristiche e importanti della città sono:

Numerose sono anche le piazze cittadine, tra esse:

I percorsi porticati, di circa 8 km,[27] (o portici) rivestono un ruolo
importante nella vita della città, perché connettono le vie principali tra
loro e consentono il passeggio, anche nelle giornate con condizioni
meteorologiche avverse.  
Essi sono di grande varietà strutturale e compositiva e, a seconda della loro
matrice storica, si distinguono in 3 tipologie:

Da notare, inoltre, la differente altezza dei portici di via Roma, dovuta a
un'errata e ingenua interpretazione dei progetti[28]: _Un errore di partenza
non dovuto ai Cuneesi. Essendosi, questi, impegnati a rispettare
scrupolosamente il progetto del grande architetto straniero cui era stato
affidato l'incarico del Consiglio e avendo ricevuto, dal corriere, il plico
contenente il progetto, ripiegato a metà, realizzarono fedelmente quanto
vedevano_.[29]

Abitanti censiti[30]  

Secondo i dati Istat al 31 dicembre 2017, i cittadini stranieri residenti a
Cuneo sono 6 296[31], pari all'11,2% del totale, così suddivisi per
nazionalità:

Nonostante la religione principale sia il cattolicesimo, in città esistono
diverse comunità religiose: Bahá'í, ebraica (presente sin dal XIV secolo, come
testimoniano l'area del vecchio ghetto, la sinagoga ricca dei suoi arredi
originari e il cimitero in via Basse S. Sebastiano), protestante, ortodossa-
rumena, indù, musulmana, Sikh e buddista.[32]

Festa della Madonna del Carmine: manifestazione religiosa e laica nel mese di
luglio, che culmina con la grande processione solenne nel centro storico, alla
quale partecipano 60 confraternite in costume tradizionale, che si svolge il
2º lunedì di luglio, dalla fine del '500.[33]

La città di Cuneo ha 17 biblioteche, sul suo territorio.[34] Al fine di
riunirle e farle conoscere, è stata creata _Biblioincittà_[35], la rete
cittadina formata dalle biblioteche presenti sul territorio, nata per
facilitare e indirizzare i lettori nelle loro ricerche.  
Le biblioteche di Cuneo aderenti a _Biblioincittà_ sono:

Sul territorio del comune di Cuneo sono presenti 10 scuole dell'infanzia
statali, 13 scuole dell'infanzia private paritarie, 18 scuole primarie
statali, una scuola primaria privata paritaria, 6 scuole secondarie di primo
grado statali, una scuola secondaria di primo grado privata paritaria, 11
scuole secondarie di secondo grado statali e 5 istituti di formazione
professionale, di cui uno comunale.[61]

Cuneo è sede distaccata dell'Università di Torino.

La città è, inoltre, sede del Conservatorio Giorgio Federico Ghedini,
dell'Accademia di Belle Arti e dell'Istituto Universitario per Mediatori
Linguistici "A. Macagno".

Le principali radio locali sono:

«Sono un uomo di mondo, ho fatto 3 anni di militare a Cuneo!»

Il dolce principe è il Cuneese al rum, nato nel 1923 da un'idea di Andrea
Arione e protetto dal Brevetto per Marchio d'Impresa dallo stesso inventore.
Questo grosso cioccolatino è formato da 2 cialde di meringa che racchiudono
una crema pasticcera al cioccolato fondente e rhum, il tutto rivestito da uno
strato di cioccolato fondente. Oggi i Cuneesi sono disponibili in diverse
versioni, con e senza liquori, e in gran parte delle pasticcerie di Cuneo.[64]

Cuneo si sviluppò come centro di strada - sulle vie del colle di Tenda e della
Maddalena, che mettono in comunicazione il Piemonte con la Francia meridionale
\- e come mercato di prodotti agricoli e zootecnici, delle valli alpine e
della pianura circostante. La posizione strategica della città influì in modo
decisivo sulle sue vicende storiche nonché sullo sviluppo urbanistico. Infatti
Cuneo (cui si apre una sola possibile direttrice di espansione, verso sud-
ovest, cioè verso Borgo San Dalmazzo) rimase, per secoli, racchiusa entro la
cerchia originaria di mura. Fu solo dopo la demolizione della cinta muraria,
opera dell'amministrazione napoleonica, all'inizio dell'800, che fu avviata
l'espansione moderna della città, attorno alla grande piazza centrale (piazza
Vittorio Emanuele II, oggi Piazza Galimberti), la più grande d'Europa, nella
sua tipologia, e lungo l'asse di corso Nizza, con uno sviluppo a pianta
regolare, lento per tutto l'800 e fino alla prima guerra mondiale, con ritmo
più rapido fra le due guerre e specialmente dopo il '45.

Nell'attuale centro urbano il nucleo originario, incuneato fra i Belvederi di
corso Stura e di corso Gesso, si contrappone nettamente ai quartieri recenti,
sviluppatisi verso sud-ovest, caratterizzati da vie ampie e diritte, disposte
attorno a piazza Galimberti e ai lati di corso Nizza, fiancheggiate da
imponenti palazzi con spaziosi portici. Lo sviluppo urbanistico ha assunto un
ritmo particolarmente celere dopo la seconda guerra mondiale e la città si è
estesa, in particolar modo verso Borgo San Dalmazzo, occupando tutto
l'altopiano, fino ai viali ricavati sui baluardi delle antiche fortificazioni
e dominanti il corso del Gesso e della Stura.

Le sedi delle attività commerciali e gli uffici pubblici si condensano nel
centro storico, che ha quasi perso l'antica fisionomia residenziale, in
seguito allo spostamento interno degli abitanti, verso i nuovi quartieri.

Le costruzioni più alte della città (tutte all'incirca 50 metri) sono il Faro
della Stazione, la Torre Civica e il Palazzo Uffici Finanziari
(PUF)[72][73][74].

Le varie fasi dello sviluppo topografico di Cuneo sono conseguenti
all'andamento dell'espansione demografica della città, che aveva 6154 abitanti
nel 1571 e 18.000 nel 1774.

Dopo l'abbattimento delle mura e delle fortificazioni e il conseguente
sviluppo edilizio la popolazione salì a circa 25.000 abitanti alla fine
dell'800 e si accrebbe di oltre 10.000 unità negli anni fra le 2 guerre.

Nel 1965 la popolazione raggiunse i 50.380 abitanti, all'incirca pari al
livello attuale (52.334 abitanti nel censimento del 2001).

La città è in una fase lenta ma concreta di sviluppo: da qualche anno è stata
raggiunta dall'autostrada (attraverso la A33 \- in completamento).  
La principale via di accesso è il Viadotto Soleri (chiamato colloquialmente
"Ponte Nuovo" dai cuneesi), che attraversa tutta la valle del torrente Stura,
con un percorso stradale che si sovrappone parzialmente ai binari ferroviari.
La sua costruzione iniziò nel 1913, per volere di Giovanni Giolitti e terminò
in epoca fascista, dopo una lunghissima gestazione, dovuta allo stillicidio di
finanziamenti; la parte stradale fu inaugurata nel 1933 e quella ferroviaria
nel 1937.[75] È divenuto tristemente noto col nome di "Ponte dei Suicidi"
perché dai suoi parapetti si sono gettate più di 150 persone; per evitare ciò
l'amministrazione comunale ha fatto innalzare le barriere del viadotto, per
rendere più difficili ulteriori tentativi di suicidio.  
Nel 2007 viene inaugurato un nuovo ponte, che attraversa lo Stura; al ponte si
connette una serie ci circonvallazioni provenienti dai paesi limitrofi e che
permettono un collegamento più rapido con le Valli Maira, Stura, Gesso e un
attraversamento più rapido della città, per mezzo di una galleria, che
sottopassa l'altopiano, tra nord e sud.  
La città è servita dall'aeroporto di Cuneo-Levaldigi[76], denominato
**"Olimpica"** , il quale ha voli in Italia e per località estere, oltre a
tratte low-cost.

Dal novembre del 2000 la città fa parte della Conurbazione di Cuneo, istituita
dall'accordo tra Regione Piemonte ed Enti Locali, per garantire maggiore
unione nel trasporto pubblico tra la città di Cuneo e i comuni circostanti. I
comuni facente parte della Conurbazione di Cuneo sono: **Cuneo** (capofila)
**,Borgo San Dalmazzo, Peveragno, Margarita, Morozzo, Castelletto Stura,
Centallo, Tarantasca, Busca, Cervasca, Bernezzo, Vignolo, Roccavione.** La
superficie complessiva del territorio interessato corrisponde a 520 km² sul
quale risiedono circa 120.000 abitanti.

La città è così suddivisa (partendo da Nord):[77]

Dal punto di vista amministrativo la città è suddivisa con i rispettivi
comitati di quartiere nelle seguenti parti[78]:

L'Autostrada A33 - Cuneo-Asti collega la città con l'area fieristica di Cuneo
e l'Autostrada A6 - Torino-Savona; sono presenti 2 uscite all'interno del
territorio comunale, denominate _Cuneo Centro_ e _Cuneo Est_.

Ulteriori arterie stradali significative sono la cosiddetta _Variante Est-
Ovest_ (in realtà si sviluppa in senso Nord-Sud) e la Circonvallazione
bovesana.

La stazione di Cuneo è la principale stazione cittadina; è servita da treni
regionali, lungo la linea Fossano-Cuneo-Limone-Ventimiglia, svolti da
Trenitalia, nell'ambito del contratto di servizio stipulato con la Regione
Piemonte;, fino al 1960 l'originario tracciato di tale linea rimase attivo
quale ferrovia Cuneo-Boves-Borgo San Dalmazzo.

Ulteriori impianti cittadini erano la stazione di Cuneo Gesso, fino al 1937
unica stazione cittadina, chiusa al traffico nel 2012, a seguito della
chiusura temporanea della linea Cuneo-Mondovì; la fermata di Roata Rossi,
lungo la linea Savigliano-Saluzzo-Cuneo, soppressa nel 2003; la stazione di
San Benigno di Cuneo, lungo la linea per Fossano.

Dal 1877 Cuneo fu servita da un'estesa rete di tranvie a vapore, interurbane,
chiuse entro il 1948:

La città è servita dall'Aeroporto Internazionale di Cuneo-Levaldigi[76],
raggiungibile tramite la SS20.

Il trasporto urbano e suburbano è assicurato grazie alla Conurbazione di
Cuneo, gestita dal Consorzio Trasporti GrandaBus[79]

Cuneo è dotata di un ascensore inclinato panoramico che collega la parte bassa
della città (Porta Mondovì) con la zona centrale (Corso Giuseppe Garibaldi)
con un percorso completamente immerso nel verde. Inaugurato nel 2009, ha una
capienza di circa 25 persone.

Tra il 1908 e il 1968 Cuneo fu servita da una rete filoviaria.

A Cuneo si trovano due presidi ospedalieri, l'ospedale A.Carle, inaugurato nel
1936, e l'ospedale S.Croce, costruito tra il 1954 e il 1960.[80]

Cuneo è gemellata con le seguenti città[81]:

Gemellaggi non istituzionali:

La squadra più rappresentativa della città è l'AS Cuneo FC naturale
continuatrice della fallita AC Cuneo 1905. Ad oggi la squadra cittadina più in
alto di categoria è l'Olmo (militante in Eccellenza).

Ulteriori compagini calcistiche, con sede nel comune sono l'Auxilium Cuneo, il
San Benigno, la Madonna delle Grazie e il New Ronchi 2012, tutte accomunate
dalla stabile militanza nelle divisioni dilettantistiche, a carattere locale o
regionale.[83]

Lievemente più prestigiosa risulta essere la storia del calcio femminile
cittadino. La maggior squadra del settore è stata la Cuneo Calcio Femminile:
fondata nel 1985, ha disputato 2 volte il campionato di Serie A, per poi
cedere il proprio titolo sportivo alla Juventus Women di Torino nel 2017.

Cuneo ha più volte ospitato l'arrivo di una tappa del Giro d'Italia tra il
1914 e il 2010.

Cuneo è inoltre legata alla storia del Giro come luogo di partenza della
frazione Cuneo-Pinerolo, 17ª tappa del Giro d'Italia 1949, in cui Fausto Coppi
conquistò la maglia rosa dopo aver scalato in solitaria il Colle della
Maddalena, il Vars, il Izoard, il Monginevro e il Sestriere, giungendo a
Pinerolo con 11'52" su Gino Bartali. In memoria di quell'impresa il Giro ha
poi ripetutamente inserito nel suo percorso il segmento tra Cuneo e Pinerolo
(da ultimo nel 2019).

Da Cuneo è inoltre partita, il 22 luglio 2008, la 16ª tappa (Cuneo-Jausiers)
del 95º Tour de France; il giorno precedente la corsa a tappe francese aveva
effettuato proprio nel capoluogo della Granda il 1º giorno di riposo
all'estero della propria storia.

La società di riferimento della pallavolo maschile cittadina è stata a lungo
la Piemonte Volley: attiva dal 1958 al 2014, vanta quale maggior risultato la
vittoria di 1 scudetto di massima serie. Scioltosi tale sodalizio, nel 2015 la
tradizione è stata rilevata dalla neocostituita società Cuneo Volleyball Club,
che è ripartita dalla Serie B.

In ambito femminile, la squadra cittadina è la VBC Cuneo Granda Volley, ora in
Serie A2.

Impianto di riferimento del volley cuneese, nonché maggior struttura sportiva
della città, è il palasport di San Rocco Castagnaretta, campo indoor le cui
tribune possono accogliere 4.700 spettatori.

Il club cittadino Cuneo Granda Basketball disputa gli incontri interni nella
palestra comunale di Borgo San Giuseppe: la sua storia si è integralmente
dipanata dalla Serie C regionale, a calare.

Nel rugby è attivo il Cuneo Pedona Rugby, militante nella serie C; gioca sul
campo comunale di Madonna dell'Olmo.

Tra gli sport più peculiari e rappresentativi del panorama agonistico cuneese,
la pallapugno è rappresentata dalla società Pallonistica Subalcuneo, militante
stabilmente nel maggior campionato nazionale (la Serie A), che ha vinto 12
volte, unitamente a 6 edizioni della Coppe Italia.

Suo campo interno è lo sferisterio comunale Francesco Capello, struttura
scoperta, dotata di tribune per 1.290 posti.

Infrastruttura cardine della pratica di tale sport è il campo sportivo Walter
Merlo, arena attrezzata di pista regolamentare in tartan da 6 corsie, nonché
di tutti gli ausili atti alla pratica onnicomprensiva delle discipline
atletiche.

Le tribune scoperte hanno 400 posti.

Altri progetti

