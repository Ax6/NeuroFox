«“Il vostro Claudio è fuggito, Messalina trema…” Era obbligato il popolo a
saper la storia romana per conoscere la sua felicità?»

La **Repubblica Napoletana** del 1799, ufficialmente _Repubblica Napolitana_ ,
chiamata a volte impropriamente anche _Repubblica partenopea_[1], fu una
repubblica proclamata a Napoli nel 1799, ed esistita per alcuni mesi sull'onda
della Prima campagna d'Italia (1796-1797) delle truppe della Prima repubblica
francese dopo la Rivoluzione francese.

Allo scoppiare della Rivoluzione francese nel 1789 non ci sono immediate
ripercussioni a Napoli; è solo dopo la caduta della monarchia francese e la
morte per ghigliottina dei reali di Francia (1793) che la politica del Re di
Napoli e Sicilia Ferdinando IV e della sua consorte Maria Carolina d'Asburgo-
Lorena (tra l'altro sorella di Maria Antonietta, e figlia dell'imperatrice
d'Austria Maria Teresa) comincia ad avere un chiaro carattere antifrancese e
antigiacobino. Il Regno di Napoli aderisce alla I coalizione antifrancese e
cominciano nel mentre le prime, seppur blande, repressioni sul fronte interno
contro le personalità sospettate di "simpatie" giacobine.

Su ispirazione del farmacista Carlo Lauberg nasce nel 1793 la Società
Patriottica Napoletana una società segreta rivoluzionaria ben presto divisa in
due fazioni: una fautrice di una monarchia costituzionale (LOMO - _Libertà o
morte_ ) e un'altra fautrice di una Repubblica democratica (ROMO \-
_Repubblica o morte_ ). Seguono i primi arresti (52) e le prime condanne a
morte (8).

Nel 1796 le truppe francesi, guidate dal generale Napoleone Bonaparte
cominciano a riportare significativi successi in Italia; le armate napoletane,
pur forti di circa 30.000 uomini, il 5 giugno sono costrette all'armistizio di
Brescia, e a lasciare ai soli austriaci l'onere della resistenza ai francesi.
Nei due anni successivi i francesi continuano a dilagare in Italia; l'una dopo
l'altra vengono proclamate delle repubbliche "sorelle", filofrancesi e
giacobine (la Repubblica Ligure e la Repubblica Cisalpina nel 1797, la
Repubblica Romana nel 1798). Nel frattempo il generale Bonaparte ha lasciato
l'Italia tentando la campagna d'Egitto.

Il 23 ottobre del 1798, nonostante l'armistizio di Brescia (poi ratificato nel
Trattato di Parigi), con Napoleone in Egitto e i francesi a Roma, il Regno di
Napoli entrava nuovamente in guerra con i francesi, con l'appoggio della
flotta inglese comandata dall'ammiraglio Horatio Nelson, vincitore di Abukir.
L'esercito napoletano, forte di 70.000 uomini reclutati in poche settimane e
comandato dal generale austriaco Karl von Mack entrò nella Repubblica Romana
con l'intenzione dichiarata di ristabilire l'autorità papale. Dopo solo sei
giorni Ferdinando IV arrivò a Roma, dove atteggiandosi a conquistatore fu
oggetto delle ironie locali[2], ma una immediata e risoluta controffensiva
dell'armata francese del generale Jean Étienne Championnet sbaragliò
rapidamente l'esercito napoletano alla battaglia di Civita Castellana e i
borbonici furono costretti alla ritirata che ben presto si trasformò in rotta.

Il Re tornò precipitosamente a Napoli, e il 21 dicembre si imbarcò di nascosto
sul _Vanguard_ dell'ammiraglio Horatio Nelson con tutta la famiglia e John
Acton, in fuga verso Palermo (portandosi dietro, tra l'altro, il denaro dei
banchi e i tesori della corona). Venne affidato al conte Francesco Pignatelli
l'incarico di vicario generale e da questi fu dato ordine di distruggere la
flotta, che venne incendiata. Seguirono alcuni giorni di confusione e
anarchia. Mentre gli eletti del popolo rivendicarono il diritto di
rappresentare il re, l'11 gennaio del 1799 il conte Pignatelli concluse, a
Sparanise, un gravoso armistizio col generale Championnet.

Alla notizia della capitolazione il popolo di Napoli e di parte delle province
insorse violentemente in funzione antifrancese: è la rivolta dei cosiddetti
_lazzari_ , che oppose una forte resistenza all'avanzata francese. Il Vicario
abbandonò la città, ormai in preda all'anarchia, il 17 gennaio. Nel frattempo
nella città scesero però in campo anche i repubblicani, i giacobini e i
filofrancesi e si giunse alla guerra civile: il 20 gennaio i filofrancesi
riuscirono con uno stratagemma a entrare nella fortezza di Castel Sant'Elmo,
da cui aprirono il fuoco sui lazzari che ancora contendevano l'ingresso della
città ai francesi. Cannoneggiati alle spalle, furono costretti a disperdersi e
il generale Championnet riuscì a schiacciare la resistenza. Circa 3.000
popolani antifrancesi furono uccisi negli scontri[3].

Il 23 gennaio, con l'approvazione e l'appoggio del comandante dell'esercito
francese, viene proclamata la Repubblica Napoletana. Nasce un governo
provvisorio di venti membri, poi portato a venticinque, tra cui Carlo Lauberg
(il primo presidente), Ignazio Ciaia (suo successore dalla fine di febbraio),
il giurista lucano Mario Pagano, Melchiorre Delfico, Domenico Cirillo e
Pasquale Baffi, Cesare Paribelli. Il governo si articola in sei Comitati
(Centrale, Militare, Legislazione, Polizia Generale, Finanza, Amministrazione
Interna), che poi formano l'Assemblea Legislativa ed esercitano il potere
esecutivo in attesa dell'organizzazione definitiva del governo. Nei giorni
successivi, tra gli altri provvedimenti, viene ordinato che tutti i tribunali,
gli organi civili, amministrativi e militari sino ad allora regi si dichiarino
repubblicani. Il 2 febbraio si pubblica il primo numero del Monitore
Napoletano, il giornale ufficiale del governo provvisorio, diretto da Eleonora
Pimentel Fonseca, una letterata in passato vicina all'ambiente di corte.
Vedono la luce molti altri fogli, ma la loro fortuna sarà limitata anche a
causa del diffuso analfabetismo. Il 12 febbraio viene pubblicato il Catechismo
ufficiale della Repubblica Napoletana, con il compito di educare i sudditi a
divenire cittadini. Il "Catechismo nazionale pe'l cittadino" fu redatto dal
canonico Onofrio Tataranni, dopo aver vinto il primo premio indetto dal
governo provvisorio.

La vita della neonata Repubblica è difficile fin dagli inizi: manca l'adesione
popolare e quella delle province non occupate dall'esercito francese; sebbene
i repubblicani siano spesso personalità di grande rilievo e cultura, appaiono
anche eccessivamente _dottrinari_ e lontani dalla conoscenza dei reali bisogni
del popolo napoletano. Inoltre la Repubblica ha un'autonomia estremamente
limitata, sottoposta di fatto alla dittatura di Championnet e alle difficoltà
finanziarie causate principalmente dalle richieste dell'esercito francese
costantemente in armi sul suo territorio. Non si riuscirà mai a costituire un
vero e proprio esercito ottenendo solo limitati successi nella
_democratizzazione_ delle province.

A questo si aggiunge una repressione spietata e sanguinaria contro gli
oppositori del regime che certo non aiuta a conquistare le simpatie popolari;
difatti durante i pochi mesi della repubblica moltissime persone vengono
condannate a morte e fucilate dopo sommari processi politici.

Il primo governo provvisorio emana una sola legge importante, di cui fu
promotore uno dei componenti dell'esecutivo, Giuseppe Leonardo Albanese, ed è
quella per l'abolizione dei fedecommessi e le primogeniture (29 gennaio 1799).
Il 1º aprile viene presentata una bozza di Costituzione, realizzata da Mario
Pagano. Ricalcata sul modello della Costituzione francese del 1793, come tutte
le altre costituzioni delle cosiddette "repubbliche giacobine" sorte in Italia
tra il 1796 ed il 1799, la Costituzione partenopea presenta tuttavia alcuni
caratteri di originalità. Il più lampante è l'istituto dell'eforato, una sorta
di organo di legittimità costituzionale (una corte costituzionale ante
litteram).[4] La carta elaborata da Pagano non troverà applicazione a causa
della breve vita della Repubblica.

Il 25 aprile viene approvata la legge di eversione della feudalità, sulla base
di criteri relativamente radicali, ma anch'essa non potrà avere un principio
di attuazione in conseguenza del repentino crollo della Repubblica.

Nel frattempo, nel resto delle province, la situazione comincia a
precipitare[5]. Il cardinale Fabrizio Ruffo è sbarcato il 7 febbraio in
Calabria con l'assenso regio e pochi compagni, riuscendo a costituire in poco
tempo un'armata popolare (l'Esercito della Santa Fede) e a impadronirsi
rapidamente della regione e quindi della Basilicata e delle Puglie.
Nell'esercito di Ruffo militarono anche diversi briganti come Fra Diavolo,
Panedigrano, Mammone e Sciarpa, che si distinguono con metodi feroci e
sanguinari, tant'è che lo stesso Ruffo ne rimane amareggiato e non riesce a
placare del tutto la loro efferatezza.[6]

In quei frangenti, una squadra navale inglese tenta la conquista dal mare, ma
dopo una breve occupazione dell'isola di Procida è costretta alla ritirata
dalle navi comandate dall'ammiraglio Francesco Caracciolo, un ex ufficiale
della marina borbonica.

Successivamente, nell'aprile, in seguito alle sconfitte subite dalle truppe
francesi in Italia settentrionale a opera degli Austro-Russi (mentre Napoleone
è bloccato in Egitto dalla distruzione della sua flotta per mano di Horatio
Nelson nella baia di Abukir), i francesi sono costretti a ritirarsi prima
dalle province e in seguito (il 7 maggio) da Napoli. I repubblicani tentano di
difendersi da soli contro l'armata sanfedista che giunge da Sud, ma il 13
giugno la città è raggiunta e viene riconquistata dalle armate del cardinale
Ruffo nell'ultima battaglia al Ponte della Maddalena e nonostante la strenua
resistenza del Forte di Vigliena. Pochi giorni dopo, tra il 18 e il 22 giugno
si arrendono gli ultimi forti cittadini in mano ai repubblicani: Castel
dell'Ovo, Castel Nuovo e Castel Sant'Elmo.

Nel 1801 le truppe borboniche che tentano di raggiungere la Repubblica
cisalpina sono sconfitte a Siena da Gioacchino Murat; segue quindi
l'armistizio di Foligno il 18 febbraio 1801 e in seguito la pace di Firenze
che conferma ufficialmente il Regno di Napoli alla dinastia borbonica. Tale
rimarrà fino al 1806, quando le truppe Napoleoniche apriranno a Napoli una
nuova "parentesi francese", monarchica, di circa dieci anni, dando vita al
cosiddetto periodo murattiano.

Ottenuta la resa dei repubblicani, restava da decidere come trattare le
centinaia di persone che avevano partecipato al governo di Napoli durante
l'occupazione francese. Erano state diverse centinaia le persone che avevano
prestato servizio alla Repubblica napoletana. Dal punto di vista giuridico la
loro posizione era molto difficile. Siccome la Repubblica napoletana non era
stata riconosciuta ufficialmente (lo stesso governo francese aveva rimandato
indietro, senza riceverla, una delegazione inviata allo scopo di ottenerne il
riconoscimento), essi non erano considerati prigionieri di guerra (con tutte
le garanzie connesse). Rischiavano pertanto di essere giudicati da un
tribunale penale come traditori. Il reato di tradimento era punito con la
condanna a morte.

Ai repubblicani trincerati in Castel Sant'Elmo, il Comandante Generale del Re,
Fabrizio Ruffo offrì un'"onorevole capitolazione", concedendo loro di optare
per la fuga, imbarcandosi o seguendo le guarnigioni francesi, che avevano già
abbandonato la città. Ma appena questo accordo fu sottoscritto ed accettato
anche dai comandanti delle truppe regolari presenti all'assedio (comandanti
delle navi inglesi e di alcuni contingenti russi e turchi), Ferdinando IV e la
regina Carolina, sentendosi forti dell'appoggio inglese, lo esautorarono dal
comando.

I reali e il capo del gabinetto, Giovanni Acton, sapevano di poter contare
sulla assoluta obbedienza dell'ammiraglio inglese Lord Orazio Nelson,
notoriamente succube di Emma Hamilton e quindi della regina Maria Carolina. La
repubblica è poi dichiarata decaduta l'8 luglio dal re Ferdinando IV di
Borbone.

Nei mesi seguenti, con una giunta nominata da Ferdinando cominciano dunque i
processi contro i repubblicani: su circa 8 000 prigionieri, 124 vengono
mandati a morte (si veda l'elenco dei repubblicani napoletani giustiziati nel
1799), 6 sono graziati, 222 condannati all'ergastolo, 322 a pene minori, 288
alla deportazione e 67 all'esilio. Tra i condannati vi sono alcuni tra i nomi
più importanti della classe borghese e intellettuale di Napoli, provenienti da
diverse province meridionali, che hanno dato il loro appoggio alla Repubblica;
tra questi Nicola Pacifico, Pasquale Baffi, Mario Pagano, Cristoforo
Grossi,[7] Eleonora Pimentel Fonseca, Luisa Sanfelice, Ignazio Ciaia, Domenico
Cirillo, Giuseppe Leonardo Albanese, Vincenzio Russo, Francesco Caracciolo,
Ettore Carafa, Michele Granata, Gennaro Serra di Cassano, Niccolò Carlomagno,
il vescovo Michele Natale giustiziati, Giustino Fortunato senior, evaso dal
carcere, e Vincenzo Cuoco, condannato all'esilio, pena cui incorre anche il
vescovo Bernardo della Torre, vicario generale dell'arcidiocesi di Napoli.

Il meridionalista Giustino Fortunato ricorda così i giustiziati della
Repubblica napoletana:

«Parlo di quella vera ecatombe, che stupì il mondo civile e rese attonita e
dolente tutta Italia: l'ecatombe de' giustiziati nella sola città di Napoli
dal giugno 1799 al settembre 1800 per decreto della Giunta Militare e della
Giunta di Stato. Il mondo, e l'Italia specialmente, sa i nomi e l'eroismo di
gran parte di quegli uomini, sente ancor oggi tutto l'orrore di quelle stragi,
conosce di quanto e di quale sangue s'imbevve allora quella piazza del
Mercato, in cui al giovinetto Corradino fu mozzo il capo il 29 ottobre del
1268, e il povero Masaniello tradito e crivellato di palle il 16 luglio del
1647; ma pur troppo, ignora ancora tutti i nomi di quei primi martiri della
libertà napoletana!»

La feroce repressione della Repubblica napoletana e lo sterminio dei patrioti
che in essa avevano svolto funzioni di governo, partecipato alla attività
legislativa educativa ed economica e prestato la loro opera per difenderla
furono una delle maggiori tragedie della storia italiana, talvolta
dimenticata. Il primo studioso italiano a dare di essa un inappellabile
giudizio storico e morale fu lo storico e filosofo Benedetto Croce, secondo il
quale la perfidia dei sovrani e di Nelson destarono una forte impressione non
solo in Italia e in Francia, ma anche in Inghilterra, dove Charles Fox
pronunciò un acceso discorso alla Camera contro il comportamento
dell'ammiraglio.

«La condanna della reazione borbonica del Novantanove è una delle più fiere
condanne morali, che abbia pronunciato la storia. Sì, certo, le nostre
simpatie personali sono per quei vinti contro quei vincitori: sono pei
precursori dell'Italia nuova contro i conservatori dell'antica: sono pel fiore
dell'intelligenza meridionale contro l'espressione massima dell'oscurantismo
internazionale. Ma per quei vinti e contro quei vincitori, ci è di più la
ribellione del nostro sentimento etico.»

Così scriveva Benedetto Croce, che continuava identificando i responsabili
delle sanguinosa repressione:

«Lasciamo da parte i consiglieri per cortigianeria o per esaltazione e il
canagliume ch'è sempre pronto e disposto a tutto. Ma i grandi responsabili
restano tre: re Ferdinando, Carolina d'Austria e il Nelson.»

Il giudizio sui primi due è senza appello:

«A re Ferdinando si è fatto forse troppo onore chiamandolo un tiranno. […]
Egli pensava alla caccia, alle femmine e alla buona tavola; e purché gli
lasciassero fare le dette cose, era pronto a intimare la guerra, a fuggire, a
promettere, a spergiurare, a perdonare e ad uccidere, spesso ridendo allo
spettacolo bizzarro.»

La regina Maria Carolina è giudicata

«...una donna che, oltre le scorrettezze e turpitudini della vita privata, è
stata colta in una serie di menzogne flagranti e di violazioni di impegni
solenni presi sull'onore e sulla fede. […] Spirito torbido, non ebbe né
elevatezza mentale, né accorgimenti e prudenza; fece di continuo il danno suo
e di tutti.»

Per l'ammiraglio inglese c'è l'attenuante (se tale si può considerare) che

«...l'odio dell'inglese, contro i francesi e i loro partigiani, lo accecasse e
lo spingesse ad atti selvaggi e sleali [...] e anche l'ipotesi che egli
ubbidisse ad ordini segreti del governo inglese, che volevano perpetuare
nell'Italia meridionale l'antitesi e la discordia tra sovrani e sudditi, in
modo che l'Inghilterra avesse sempre un piede in queste regioni, e potesse
valersi delle due Sicilie pei suoi scopi militari e commerciali.»

Altri progetti

Altri progetti

