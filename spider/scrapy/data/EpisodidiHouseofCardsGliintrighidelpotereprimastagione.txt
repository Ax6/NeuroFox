![1leftarrow
blue.svg](//upload.wikimedia.org/wikipedia/commons/thumb/d/d6/1leftarrow_blue.svg/16px-1leftarrow_blue.svg.png)_Voce
principale: **House of Cards - Gli intrighi del potere**._

La **prima stagione** della serie televisiva _**House of Cards - Gli intrighi
del potere**_ è stata resa interamente disponibile sul servizio di streaming
on demand Netflix il 1º febbraio 2013.

In Italia la stagione è andata in onda in prima visione sul canale satellitare
Sky Atlantic dal 9 aprile[1] al 25 giugno 2014. In chiaro, dopo essere stati
trasmessi su Cielo il 21 settembre 2014 i primi due episodi, la prima stagione
completa è stata trasmessa su Sky TG 24 dall'8 febbraio[2] al 22 marzo 2015.

Washington, Capodanno 2013. Il deputato democratico Frank Underwood e la
moglie Claire partecipano alla festa di Garret Walker, il neo-eletto
Presidente degli Stati Uniti. Frank ha aiutato Walker nella campagna
presidenziale, con la promessa in cambio della nomina a Segretario di Stato
nella sua amministrazione. Il deputato Underwood vanta una lunga esperienza di
whip al Congresso e vede nel ruolo di Segretario di Stato l'ultimo gradino
prima dell'agognata presidenza.

Frank si presenta alla Casa Bianca per accettare l'incarico, ma riceve una
doccia fredda. Linda Vasquez, capo dello staff di Walker, lo informa che il
presidente ha cambiato idea e intende chiedergli di restare al Congresso, dove
può essere più utile alla causa. Frank esige di sapere chi è stato scelto al
suo posto come Segretario di Stato e Linda gli anticipa ufficiosamente il nome
di Michael Kern. Rientrato a casa furente per lo smacco ricevuto, Frank e
Claire iniziano a tramare una vendetta contro il presidente Walker che deve
pagare per essersi rimangiato la parola. Frank annuncia alla moglie che quella
sarà la prima di molte notti in cui non potranno dormire per tessere la loro
diabolica tela. Frank mette al corrente del piano il suo fidato capo di
gabinetto Doug Stamper, chiedendogli due favori: stilare una lista di
possibili sostituti di Kern, dato che è sua intenzione fargli perdere
l'incarico, e individuare nelle file dei deputati democratici un galoppino che
agisca per conto loro.

Claire Underwood dirige la CWI ( _Clean Water Initiative_ ), una società non
profit che si occupa di trovare fondi per finanziare progetti socialmente
utili. La mancata nomina di Frank a Segretario di Stato ha stravolto i suoi
piani, avendo pianificato di espandersi per iniziare a operare in Africa.
Claire chiede invece alla sua assistente Evelyn di preparare una lista di
persone che dovranno essere licenziate, non potendosi più permettere di
mantere l'attuale assetto. Nella redazione del Washington Herald la giovane
giornalista Zoe Barnes chiede al caposervizio Lucas Goodwin di poter seguire
il Congresso, desiderando un suo spazio per raccontare gli intrighi politici
delle alte sfere. Di fronte al rifiuto di Lucas, Zoe si rivolge alla collega
Janine Skorsky per chiederle se ha bisogno di una mano nel seguire la Casa
Bianca, ma anche lei la invita cortesemente a stare al suo posto.

Le vite di Frank e Zoe si intrecciano una sera a teatro, quando tornata nel
suo appartamento la giornalista riceve una mail con allegata una fotografia
del deputato Underwood che le fissa il didietro. Doug informa Frank di aver
trovato la persona giusta per i loro traffici. Si tratta di Peter Russo, un
deputato allevato proprio da Underwood che lo ha convinto a candidarsi per il
Congresso in Pennsylvania usando la sua immagine di ex alcolista e
tossicodipendente guarito. Il suo punto debole è rappresentato dallo stile di
vita tutt'altro che irreprensibile di Russo, il quale frequenta prostitute
nonostante sia impegnato da diversi mesi con la sua segretaria Christina
Gallagher. Una sera Peter viene fermato ubriaco al volante in compagnia di una
escort di nome Rachel, pagata da Doug per farlo arrestare. L'incriminazione a
suo carico è cancellata grazie all'intercessione dello stesso Stamper, così da
costringere Russo a diventare schiavo di Frank in cambio del silenzio sui suoi
"passatempi". Sul fronte del Segretario di Stato, Frank ha individuato nella
sua amica Catherine Durant il nome giusto da giocare quando Kern uscirà di
scena.

Linda convoca Frank per spiegargli che il presidente Walker vuole approvare
una riforma dell'istruzione entro i primi cento giorni del mandato. Siccome la
stesura del provvedimento è stata affidata a Donald Blythe, un politico
liberale inviso all'establishment del partito per il suo eccessivo
sbilanciamento a sinistra, Frank dovrà assicurare il voto favorevole del
Congresso. Zoe fa visita a Frank, avendo intuito il suo desiderio di rivalsa
nei confronti di Walker, e chiede l'esclusiva sull'agenda politica della nuova
amministrazione in cambio dell'aiuto al deputato. Colpito dalle capacità
intuitive della reporter, Frank accetta la collaborazione e le fa avere di
nascosto la bozza della riforma scritta da Blythe. Zoe ha così una grande
esclusiva da proporre a Tom Hammerschmidt, direttore dell'Herald, il quale la
vuole come apertura dell'indomani.

Garrett Walker si insedia ufficialmente alla Casa Bianca, mentre il Washington
Herald esce con il titolo _Un po' troppo a sinistra_. Frank legge compiaciuto
il quotidiano nel ristorante di Freddy, un caro amico afroamericano che serve
"le costolette migliori della città".

Come ogni martedì Frank incontra il leader della maggioranza David Rasmussen e
lo speaker della Camera Bob Birch. Al loro tavolo si avvicina Remy Denton, una
persona che Frank conosce molto bene perché è stato suo addetto stampa. Adesso
Remy lavora per la Glendon Hill, una lobby che controlla la società di gas
naturale SanCorp Industries, e Frank gli aveva assicurato che con la sua
nomina a Segretario di Stato la società avrebbe goduto di innumerovoli
vantaggi. Remy ricorda al deputato Underwood che la SanCorp foraggia i
deputati sotto il suo controllo e che sono in gioco svariati miliardi di
dollari.

Walker è indispettito per la fuga di notizie sulla riforma dell'istruzione, ma
per il momento lascia la responsabilità della legge a Blythe. Frank incarica
sei giovani assistenti parlamentari di riscrivere una bozza della stessa
riforma, convincendo Blythe ad accantonare il suo lavoro con la scusa che il
presidente vuole far saltare qualche testa dopo le rivelazioni di stampa.
Frank finge di averlo difeso davanti al presidente, così Blythe si sente in
colpa e lascia ad Underwood la responsabilità della legge.

Doug scopre che Michael Kern da giovane dirigeva il giornale del college e ha
scritto un editoriale in cui polemizzava sugli Accordi di Camp David,
prendendo le difese dei palestinesi e lanciando pesanti invettive contro gli
israeliani. Frank passa una copia dell'articolo a Zoe affinché possa lanciare
un nuovo scoop sull'Herald. Quella sera stessa Kern viene messo al corrente
dell'articolo durante un'intervista in televisione e rimane spiazzato. Peter
viene mandato da Roy Kapeniak, un ex collega di Kern al giornale, per
verificare la riconducibilità dell'articolo al Segretario di Stato. Kapeniak
rivela che in realtà non è stato Kern a scrivere l'articolo, anche se lo
definisce un ipocrita che si finge patriota della nazione per nascondere le
sue vere idee politiche. Tuttavia, Peter riesce a farsi dire che è Kern
l'autore dell'editoriale, grazie alle precarie condizioni mentali di Kapeniak.
Kern è costretto a rassegnare le dimissioni e Frank anticipa a Zoe il nome di
Catherine Durant come nuovo Segretario di Stato, benché nulla in tal senso sia
stato ancora deciso. Le indiscrezioni di stampa, da cui Frank prontamente si
dissocia, costringono Walker a nominare la Durant Segretario di Stato,
lanciando la carriera di Zoe come autrice dei grandi scoop sulla politica
americana.

Frank approva la bozza della riforma scritta dagli assistenti parlamentari e
se ne assume il merito con Linda. Doug paga Rachel, la prostituta con cui
Peter si trovava in macchina la sera dell'arresto, per assicurarsi il suo
silenzio. Claire dà mandato a Evelyn di iniziare con i licenziamenti. Dopo
aver mandato via numerose persone, Evelyn scopre che anche lei è compresa
nell'elenco dei dipendenti da tagliare e si arrabbia molto con Claire,
sottolineando che alla sua età sarà molto difficile trovare un nuovo lavoro.
Scossa dall'aver dovuto cacciare Evelyn, Claire cerca dapprima di rassicurare
i dipendenti ancora rimasti e poi torna a casa. Si allieta nel vedere Frank
utilizzare il vogatore che gli aveva comprato, preoccupata per la sua salute a
fronte del periodo di stress che entrambi stanno attraversando.

Frank è costretto a recarsi a Gaffney, suo paese d'origine, dove una ragazza
di 17 anni è morta in un incidente stradale perché distratta dalla Peachoid,
l'appariscente torre idrica a forma di pesca alla cui rimozione Frank si è
sempre opposto. Oren Chase, amministratore di contea, lo chiama direttamente
in causa come responsabile dell'accaduto, minacciando di avviare un
contenzioso in tribunale per il decesso di Jessica Masters. Come
accompagnatore Frank sceglie Edward Meechum, un giovane addetto alla sicurezza
verso il quale ha un'improvvisa predilezione.

Arrivato a Gaffney, Frank accusa Chase di aver montato un caso per nascondere
la negligenza della ragazza che stava scrivendo al cellulare e guidando ad
alta velocità. Da parte sua, Chase sostiene che il tratto stradale in
questione non è sicuro, mancando i guard rail e l'adeguata segnaletica. Tra
Frank e Chase c'è da sempre una forte rivalità e a nulla vale la proposta del
deputato Underwood di offrirgli l'elezione nel quarto distretto in cambio del
suo silenzio. Grazie all'intercessione del reverendo Jenkins, Frank riesce ad
avere uno spazio durante il funerale di Jessica nel quale tiene un discorso
sull'odio verso Dio quando porta via una persona giovane e nel fiore degli
anni, anche se il risentimento non deve annebbiare la mente nel cercare
vendetta. Ottenuto un incontro con i genitori della vittima, nonostante Chase
li avesse aizzati contro di lui, Frank annuncia loro l'intitolazione di una
borsa di studio alla figlia e la messa in sicurezza della strada dove è morta.
I Masters rinunciano alla causa e Frank può minacciare Chase, qualora
decidesse di proseguire le ostilità, di far incriminare la contea per i
mancati lavori.

Christina è stanca di aspettare i tentennamenti di Peter sulla loro relazione,
così annuncia di riflettere su una proposta di lavoro nell'ufficio dello
speaker democratico. Peter si rende conto che Christina vuole al suo fianco
una persona matura, così scarica nel lavandino l'ultima dose di droga e inizia
a lavorare anche di domenica per farle capire quanto l'intesa tra loro sia
perfetta anche a livello professionale. Claire ha individuato la persona
giusta per essere la sua nuova assistente: Gillian Cole, una donna asiatica di
talento che ha rinunciato a uno stipendio a sei cifre in Google per lavorare
come attivista in giro per il mondo. Gillian rifiuta la proposta, non volendo
essere corrotta dal denaro, ma Claire la vuole ardentemente al suo fianco e
riesce a convincerla promettendo di darle carta bianca. La temporanea
lontananza da Frank sta avendo uno strano effetto su Claire, che un giorno si
ritrova a fare jogging dentro a un cimitero e viene sanzionata da una donna
per il comportamento sconveniente. Claire ci ritorna una seconda volta e
rimane a osservare una coppia che amoreggia nel prato.

Margaret Tilden, proprietaria del Washington Herald, si complimenta con Zoe
per l'articolo su Catherine Durant e vuole che sia messo in prima pagina
nell'edizione domenicale. Mentre è intervistata in televisione, Zoe si lascia
andare a qualche battuta di troppo sul lavoro al giornale e ne mette in dubbio
la direzione editoriale un po' troppo tradizionale. Il direttore Hammerschmidt
le proibisce di andare ad altre interviste televisive per un mese, invitandola
per il futuro a tenere le sue opinioni personali all'interno della redazione.
Come risultato della celebrità, Zoe riceve una proposta di lavoro da Night
Line, dove le verrebbe offerto più spazio rispetto all'Herald. Prima di
decidere Zoe ne parla con Frank, il quale le suggerisce di rifletterci bene e
valutare con attenzione se sia un'opportunità da seguire.

La legge sull'istruzione è pronta, ma nel suo percorso si frappone un nuovo
ostacolo: Bob Birch. Lo speaker del congresso non intende farla approdare in
aula, a causa di una norma che vieta la contrattazione collettiva. Dopo aver
assicurato al presidente che troverà un modo per superare l'impasse, Frank
mette a punto un complicato gioco di poltrone per spodestare Birch e
rimpiazzarlo con una persona fidata. Underwood vuole che il nuovo speaker sia
l'attuale leader della maggioranza David Rasmussen, ma costui lo accusa di
manovrare alle spalle del Paese. Frank prova ad accelerare i tempi,
individuando un sostituto di Rasmussen e pensa a Terry Womack, un lobbista
afroamericano che assicurerebbe i voti necessari alla sostituzione di Birch.

La commissione Difesa sta esaminando il piano federale di tagli alla spesa che
prevede la chiusura di una base navale. Womack accetta la proposta di Frank,
ma in cambio vuole che venga salvaguardata la base del suo distretto.
Underwood costringe Peter a sacrificare la base della Pennsylvania, nonostante
il deputato avesse promesso in campagna elettorale che avrebbe fatto di tutto
per tenerla aperta, dove peraltro lavorano parecchi amici. Purtroppo Peter ha
le mani legate e, non potendo sottrarsi al ricatto di Underwood, rinuncia a
presentare memorie difensive in commissione. Frank si ripresenta davanti a
Birch con le carte in tavola, facendogli credere che il piano sia di Rasmussen
e non invece farina del suo sacco. Birch deve sostenere la riforma
dell'istruzione, altrimenti perderà la propria carica. Alla fine la vittima
del piano di Frank non è Birch, che rimane al suo posto, bensì Rasmussen,
rimpiazzato da Womack che diventa il primo leader di maggioranza afroamericano
nella storia degli Stati Uniti.

Dispiaciuto per il diktat sulla base navale, Peter affoga i propri dispiaceri
nell'alcol. Christina, allertata dalla mancanza di notizie da parte sua, va a
casa di Peter e fa la conoscenza dei suoi due figli, i quali sono in custodia
condivisa con l'ex moglie. Peter rientra a un'ora piuttosto tarda e il mattino
dopo trova Christina intenta ad aiutare i bambini a fare le valigie, dato che
è meglio per loro andare a stare dalla nonna. Christina annuncia a Peter che
ha intenzione di troncare la loro relazione, sia amorosa che professionale,
avendole dimostrato di non essere un uomo affidabile.

Gillian traccia una mappa sullo stato dei lavori dei principali pozzi
artesiani della CWI in Africa. Remy Denton fa visita a Claire, presentandole
un'offerta di donazione molto alta da parte della SanCorp, che permetterebbe a
Claire sia di riassumere i dipendenti appena licenziati alla CWI, che di
effettuare i lavori. Frank mette in guardia Claire dalla spietatezza di Remy,
preannunciandole le pressioni cui la SanCorp potrebbe sottoporlo qualora
accettasse la commessa, e la invita a non fidarsi di lui. Claire ha invitato
da New York il fotografo Adam Galloway. Dal loro incontro nella camera di un
albergo si scopre che i due sono stati amanti, ma stavolta la donna non vuole
commettere lo stesso errore del passato e dubita di aver fatto bene a
incontrarlo. Rientrata a casa, Claire dice al marito che rifiuterà l'offerta
di Remy, avendo pensato di poter raccogliere i soldi attraverso una serata di
beneficenza. A tal fine invita a cena una coppia di amici intimi di Frank, il
senatore Holburn e la moglie Felicity, quest'ultima molto sensibile alle cause
umanitarie; lei stessa fa capire a Claire, che lei e il marito sono disposti
ad aiutare economicamente i progetti della CWI.

Hammerschmidt teme di non riuscire più a tenere a freno Zoe, così discute di
un suo possibile licenziamento con la signora Tilden. La proprietaria
dell'Herald è però contraria, anzi considera la giovane un promettente talento
che potrà dare notevoli benefici al giornale. Hammerschmidt promuove Zoe
corrispondente alla Casa Bianca al posto di Janine, mandata a lavorare in
un'altra sede. Zoe informa Frank della novità, ma il deputato la avverte che
in caso accettasse, il loro accordo verrebbe meno. Zoe rifiuta davanti a un
innervosito Hammerschmidt che la apostrofa in malo modo, inducendola a
licenziarsi in tronco. Dopo aver bevuto in un locale, Zoe invita Frank a casa
sua. Underwood ha modo di constatare lo squallore dell'appartamento in cui la
ragazza vive, sostenendo che ha bisogno di un uomo attento alle sue necessità.
Frank le chiede di togliersi le scarpe e getta la ventiquattrore a terra,
lasciando intendere un interesse sessuale verso di lei.

Frank e Zoe hanno consumato un rapporto sessuale, dopo il quale la reporter lo
mette al corrente di aver ricevuto offerte di lavoro da parte di network
televisivi. Frank le suggerisce di restare nell'ambito della carta stampata,
regalandole due nuovi cellulari: uno per il lavoro e l'altro per le loro
conversazioni private. Zoe viene assunta a Slugline, un giornale online in cui
può lavorare con maggiore libertà rispetto all'Herald. La signora Tilden
costringe Hammerschmidt a dimettersi perché Zoe ha postato in rete il video,
ripreso di nascosto, del momento in cui è stata licenziata. Zoe incontra
nuovamente Frank e per formalizzare il loro rapporto di fiducia, gli permette
di scattarle alcune fotografie nuda.

All'orizzonte c'è uno scontro con il sindacato degli insegnanti, il cui capo
Marty Spinella è contrario alla riforma dell'istruzione voluta da Frank. Per
vendicarsi dei due punti più controversi, l'assenza della contrattazione
collettiva e gli standard professionali, Spinella fa annullare la cena di gala
di Claire all'Hotel Cotesworth. Gli Underwood rimediano svolgendola ugualmente
sulla scalinata dell'albergo, così da scatenare la rabbia di Spinella e
indurlo a sguinzagliare contestatori e stampa. Frank e Claire si mostrano
concilianti con la gente accorsa sul posto, consegnando loro da bere e da
mangiare. Spinella proclama lo sciopero degli insegnanti a oltranza a partire
da mezzanotte.

Christina lascia l'ufficio di Peter, abbandonandolo al suo dolore. Come se non
bastasse, il deputato riceve la visita di un amico d'infanzia che gli
trasmette il malconento degli elettori, infuriati perché non ha opposto alcuna
resistenza alla chiusura della base navale, che farà perdere 12.000 posti di
lavoro. Peter continua a ricevere messaggi pieni di insulti e prova a
rispondere, ma si blocca quando deve scrivere le motivazioni legate alla
chiusura della base. La disperazione porta Peter a ubriacarsi e chiedere
ospitalità a Frank e Claire. Underwood lo fa entrare nella vasca da bagno,
attaccandolo per la sua debolezza, ma gli offre come possibilità di riscatto
la candidatura a governatore della Pennsylvania, carica rimasta vacante dopo
che il governatore Matthews è diventato vicepresidente di Walker. Frank lascia
a Peter una lametta, qualora fosse troppo codardo e decidesse di farla finita.
Il mattino dopo Peter si sveglia sobrio, più convinto e sicuro di sé,
accettando la proposta di Frank.

Lo sciopero degli insegnanti va avanti da diverse settimane, un evento senza
precedenti nella storia degli Stati Uniti. Linda avvisa Frank che il
presidente, intimorito dal calo di popolarità, ha intenzione di cancellare la
riforma pur di placare gli animi. Frank chiede di avere un'altra settimana di
tempo per sbloccare la situazione, dato che cedere al sindacato
rappresenterebbe uno smacco sul piano personale. Per mettere alle strette il
sindacato e dimostrare che sta fomentando la gente a compiere atti pericolosi,
Frank fa simulare un'aggressione a casa sua con il lancio di un mattone contro
il vetro. La guardia del corpo Meechum, ignara del complotto, esce in strada e
spara a un uomo di spalle che stava correndo. Come da procedura, Meechum è
sospeso dal servizio.

Spinella accoglie la richiesta di Frank di un dibattito televisivo che porti a
rasserenare gli animi. Messo alle strette dal sindacalista, il deputato
Underwood si produce in una gaffe che lo rende oggetto di scherno da parte dei
media. Walker non intende procedere oltre, ma Frank ottiene altro tempo poiché
intravede la soluzione della vertenza. Frank usa il caso di un bambino di otto
anni ucciso in una sparatoria tra gang per attaccare il sindacato, poiché se
le scuole avessero funzionato regolarmente questo omicidio non sarebbe
accaduto. Un tweet polemico di Zoe contro Spinella richiama il sindacalista al
tavolo delle trattative. Frank lo provoca, facendosi colpire con un pugno e
paventando una denuncia per aggressione a un membro del Congresso. Spinella è
costretto a cedere e lo sciopero ha finalmente termine.

È ormai un mese che Peter non tocca più alcol o droghe, desideroso di
diventare governatore della Pennsylvania e ricucire lo strappo con la sua
gente. Frank gli mette a disposizione una squadra al lavoro sulla sua
campagna, a condizione che annunci la candidatura in estate. Inoltre, Peter
deve frequentare un centro di ascolto per tossicodipendenti e fugare ogni
dubbio sulla sua volontà di restare sobrio. Underwood incarica Doug, a sua
volta ex alcolista, di accompagnare Peter alle sedute come sponsor, mentre
Claire ha studiato il progetto di un bacino idrico sul fiume Delaware come
proposta da presentare agli elettori.

Claire viene informata che Steven, la vecchia guardia del corpo di Frank, è
malato terminale. Profondamente scossa, la donna decide di fargli visita per
ringraziarlo del suo prezioso lavoro. Claire riceve un sms da Steven che le
chiede un nuovo incontro perché le deve confessare di essersi innamorato di
lei. Claire gli rivela che ha deciso di sposare Frank perché le aveva promesso
che anche dopo il matrimonio avrebbe potuto essere libera. Archiviata la lotta
con gli insegnanti, Frank si premura che Meechum possa tornare operativo, così
da potersi avvalere dei suoi preziosi servigi.

Walker firma in diretta televisiva la riforma dell'istruzione e ringrazia
pubblicamente Frank per la tenacia e la determinazione con cui ha portato
avanti il provvedimento. In privato però il vicepresidente Matthews mette in
dubbio la scelta di candidare Peter Russo a governatore della Pennsylvania,
non ritenendolo adatto a quel ruolo. Walker appoggia invece la scelta di
Frank, fidandosi delle sue capacità di giudizio.

Dopo essersi consultato con i suoi collaboratori, Frank ha deciso che per la
campagna elettorale di Peter si punterà sulla sua immagine di ex alcolista.
Doug però non è soddisfatto dei suoi progressi perché alle sedute degli
Alcolisti Anonimi non prende mai la parola e sembra poco convinto del percorso
che sta affrontando. Frank lo fa mettere sotto torchio da uno psicanalista,
che pretende di sapere tutte le sostanze illecite che ha assunto in passato.
Peter sente di non reggere la pressione, allora Frank prende Christina a bordo
per fargli avere una persona fidata al suo fianco. La ritrovata vicinanza
professionale favorisce la ripresa del loro rapporto di coppia.

Doug riceve una lettera minatoria dalla escort Rachel, la quale minaccia di
fare il suo nome e quello di Frank nello scandalo che ha incastrato Peter.
Incontratisi, Rachel mostra un occhio nero e dice di non avere più i 10 mila
dollari datile precedentemente per il suo silenzio, probabilmente perché
picchiata dal suo pappone e costretta a portargli altro denaro. Doug si
premura allora di nasconderla e la fa sistemare dalla collega Nancy nella sua
casa in Virginia, trovandole un lavoro da cameriera e dandole del denaro per
vivere in silenzio.

Sola per le frequenti uscite notturne di Frank, Claire scopre una passione per
l'origami. Zoe contatta Janine per proporle di lasciare l'Herald e passare con
lei a Slugline, mettendo una pietra sopra le divergenze che hanno avuto in
passato. Siccome Janine teme di essere vista come una cronista vecchio stampo
non adatta all'anticonformismo della nuova testata, Zoe le passa lo scoop
avuto da Frank sulla candidatura di Peter Russo a governatore della
Pennsylvania, così da farle avere una bella credenziale con cui presentarsi a
Slugline. Zoe trova sotto casa sua un Lucas ubriaco che le confessa di amarla,
mentre Frank li osserva dal finestrino della macchina scura. Underwood vuole
rassicurazioni sul loro rapporto, ma Zoe garantisce che non sta frequentando
nessuno. Parzialmente rinfrancato, il deputato sale da lei e la esorta a
telefonare a suo padre per la Festa del papà. Mentre Zoe sta parlando al
cellulare, fingendo che le cose per lei vadano meravigliosamente, inizia un
rapporto con Frank. Underwood si lascia sfuggire una battuta, dicendo che quel
giorno è anche la sua festa perché in realtà ha una figlia, ossia Zoe.

L'accademia militare in cui Frank è stato cadetto ha deciso di intitolargli la
biblioteca, in qualità di ex studente meritevole e di finanziatore dei lavori
di ristrutturazione della stessa. Alla cena di gala Frank ritrova con piacere
tre vecchi compagni di studi (Ken, Phil e Bruce), che avevano finto di non
venire per fargli una sorpresa. Claire acconsente a che Frank passi il resto
della serata con loro. Alla festa è presente anche Remy, essendo la SanCorp
uno dei finanziatori della biblioteca, che invita Claire a bere qualcosa nella
sua suite. Intuendo i secondi fini dell'uomo, Claire rifiuta e preferisce
intrattenersi al telefono con Adam.

Frank rivive insieme agli amici gli aneddoti di quando erano allievi
dell'accademia, intrufolandosi nei locali della vecchia biblioteca e intonando
i canti della loro giovinezza. Frank rimane da solo con Ken e iniziano a
ricordare di quando stavano insieme. Dai loro discorsi traspare chiaramente
come fossero molto più che amici, addirittura amanti. Troppo ubriachi per
muoversi, Frank e Ken si addormentano sul pavimento per risvegliarsi
l'indomani mattina.

Peter si reca al suo paese natale per dare il via alla campagna elettorale,
oltre che far visita alla madre che vive in un ospizio malridotto, con la luce
guasta e l'aria condizionata troppo alta. Peter passa dall'amico d'infanzia
Paul, furibondo con lui perché con la chiusura della base navale ha perso il
posto lavoro, e nemmeno la presentazione del piano sul Delaware riesce a
convincerlo, a causa dei lunghi tempi burocratici che mal si conciliano con i
bisogni immediati della comunità. Nel vertice del giorno seguente Peter è in
difficoltà, con gli elettori che non lo lasciano nemmeno parlare e lo accusano
di essere diventato un politico affarista esattamente come tutti gli altri. Il
deputato si introduce in casa di Paul e con questi ha una piccola
colluttazione, utile però a ottenere un nuovo incontro con i cittadini
nell'ambiente più informale di un bar. Peter mette in chiaro le cose, dicendo
senza retropensieri che a nessuno a Washington interessa della loro
situazione, quindi o si fidano di lui oppure non hanno alternative. Dopo aver
finalmente presentato il progetto sul Delaware, Peter presenta Christina a sua
madre e costringe un inserviente a occuparsi dei problemi della stanza
d'ospedale dove la donna è ricoverata.

Frank tiene un discorso davanti ai cadetti dell'accademia, descrivendo i
valori che ha imparato e come siano il lascito più importante dei loro anni
nell'istituto. Underwood è poi raggiunto da Doug per tornare a Washington e
riprendere i dossier politici rimasti in sospeso.

Il disegno di legge di Peter ha prodotto una frattura tra i democratici, con i
media che criticano la finta politica ambientalista del partito. Inoltre,
servono 200 milioni di dollari e la SanCorp si sta mettendo di traverso,
essendo il progetto contrario alla lobby dei petrolieri. Claire prova a
smuovere la situazione con Remy, ma si accorge che l'uomo ha intenzione di
farle pagare il rifiuto alla sua donazione per la CWI. Mentre sta
accompagnando a scuola i figli di Peter, Claire viene a sapere da loro che
vengono presi in giro dai compagni perché il padre è un tossicodipendente.

Peter dà il via al tour elettorale in Pennsylvania, dove è accompagnato dal
vicepresidente Matthews in qualità di ex governatore. Matthews assume un ruolo
eccessivamente protagonista, chiacchierando amabilmente con gli elettori e
relegando Peter in secondo piano. Matthews arriva perfino a mettere in dubbio
la bontà del suo piano industriale, sostenendo che i posti di lavoro vanno
creati attraverso le detrazioni fiscali. Peter esige un chiarimento, con
Matthews che si giustifica dicendo che, da quando è vicepresidente a
Washington, gli manca il contatto con la gente. Invitato da Frank a far valere
le proprie ragioni, Peter fa capire a Matthews che può ancora influenzare la
gente, sostenendo la campagna e meritandosi la propria chance. Resosi conto di
aver travalicato le sue funzioni, Matthews si schiera al fianco di Peter e lo
presenta come un giovane ambizioso che vuole rialzarsi per cambiare la
Pennsylvania.

Claire sente che le stanno venendo meno gli appoggi politici di cui finora ha
sempre goduto. Ne è un esempio il rifiuto da parte del Segretario di Stato
Catherine Durant di intervenire per recuperare i filtri d'acqua della CWI,
bloccati in Sudan, poiché il governo americano ha rotto le relazioni
diplomatiche con il Paese per il mancato rispetto dei diritti umani. Quando
chiede a Frank di intercedere presso il presidente, il marito le risponde che
ha le mani legate e non può fare niente. Fatti i calcoli, Frank si accorge che
la legge potrebbe passare sul filo di lana perché restano da convincere due
deputati liberali che hanno sempre votato contro gli ordini di scuderia del
partito. Frank chiede loro di "non sorprenderlo" e organizza un incontro tra
loro due e Claire. La moglie però, desiderosa di ricostruire l'utilissima
relazione lavorativa con Remy per ottenere il permesso di andare a recuperare
i filtri della CWI in Sudan, invita i due liberali a votare secondo coscienza,
ben consapevole che questo significa farli propendere verso il no.

Janine ha intuito che Zoe ha una fonte segreta nelle alte sfere e le confessa
di essere andata a letto anche lei con un membro del Congresso, ma di aver
capito che è sbagliato scambiare la carriera con il sesso. Costretta a
rinviare l'abituale appuntamento con Frank, Zoe gli chiede di aspettare e
Underwood le risponde che non ha tempo da perdere con lei. Nell'incontro del
giorno seguente Zoe spiega a Frank che è meglio interrompere la loro relazione
amorosa, mantenendo esclusivamente i rapporti professionali. Quando però
Underwood inizia a non passarle più scoop, rendendo evidente cosa intenda per
"rapporti professionali", la giornalista lo chiama e gli chiede di andare da
lei. Frank si rende conto di avere completamente sotto controllo Zoe, così
decide di darle la notizia sui numeri al Congresso da comunicare a Janine.
Nancy informa Doug che Rachel ha perso il lavoro da cameriera. Temendo che la
ragazza disoccupata possa causare problemi, Doug si precipita da lei e viene a
sapere che è stata cacciata per essersi rifiutata di esercitare favori
sessuali nei confronti del suo capo. Doug cena nel ristorante e parla con
l'uomo, paventando una denuncia a suo carico per sfruttamento di manodopera in
nero. Ecco che Rachel è riassunta nel locale.

Nell'ufficio di Frank ci si prepara a festeggiare l'imminente approvazione del
piano sul Delaware, quando arriva l'inattesa bocciatura del provvedimento per
due soli voti. Frank reagisce con stizza e minaccia ritorsioni contro chi ha
tradito.

Il presidente è preoccupato per la tenuta della maggioranza dopo la bocciatura
della legge sul Delaware. Frank minimizza l'accaduto, ma Walker rimprovera
Linda perché si era assentata al momento del voto per un colloquio con il
rettore dell'università di Stanford sulla mancata ammissione del figlio Ruben.
Frank prende le sue difese, assumendosi la responsabilità di averle dato il
permesso di andare e promette al presidente che porrà rimedio.

Zoe rivela a Frank che i voti mancanti sono proprio quelli dei due deputati
che aveva cercato di convincere. La giornalista punta il dito contro Claire,
che ha detto loro di votare secondo coscienza. Underwood accusa la moglie di
aver complottato contro di lui, ma Claire rimarca come la mancata approvazione
della legge ha giocato a suo vantaggio nel ritrovare la collaborazione di
Remy. Frank si scalda e Claire lo accusa di utilizzarla da sei mesi per i suoi
affari politici, rivendicando la propria autonomia. Claire si presenta
nell'appartamento di Zoe, mettendo in chiaro di essere a conoscenza della sua
relazione con Frank perché lui le ha raccontato tutti i dettagli. Anziché
tornare nella sua residenza, Claire si fa portare alla stazione per prendere
un treno alla volta di New York, stabilendosi nell'appartamento di Adam.

Furioso per la fuga di Claire, Frank deve affrontare la rabbia di Peter per la
mancata approvazione della legge. Il deputato è pronto a rivelare i suoi
giochetti oscuri alla stampa, a meno che non faccia qualcosa per rimediare
all'inghippo. Underwood è consapevole che ormai Peter è completamente fuori
controllo, così inizia a tramare per estrometterlo dalla corsa elettorale. Gli
viene proposto un nuovo disegno di legge, sostenuto dalla SanCorp, e a tal
fine combina un appuntamento tra lui e Remy, programmando un'intervista per
l'indomani in cui rendere pubblica l'iniziativa. Doug coinvolge nuovamente
Rachel, pagandola per far ubriacare Peter e mandare a monte la sua intervista.
Il mattino seguente Doug si presenta in camera di Peter, fingendosi
meravigliato per averlo trovato ubriaco, e lo convince a tenere l'intervista
via telefono. Inevitabile che un Peter non completamente lucido mandi tutto a
monte. Il piano di Frank ha funzionato, dato che ora il vicepresidente
Matthews sarà costretto a correre in Pennsylvania al posto di Russo per non
far perdere il partito.

Impaurita dall'incontro con Claire, Zoe lascia il suo appartamento per
chiedere ospitalità a Lucas. Fingendo di non riuscire a prender sonno sul
divano, la ragazza entra nel letto dell'ex collega e poco dopo iniziano a
baciarsi. Frank intercede presso il rettore della Stanford per far ammettere
il figlio di Linda, in modo che la donna sia in debito verso di lui. Doug si
accorge che Peter, mandato a fare una doccia, è scappato.

Frank propone a Matthews di scendere in campo come candidato governatore della
Pennsylvania, mantenendo la carica di vicepresidente in caso di sconfitta.
Secondo Frank, il partito non può permettersi di perdere uno Stato così
importante e sarebbe un peccato disperdere l'entusiasmo che aveva mostrato
accompagnando Peter in campagna elettorale. Frank espone la sua idea anche a
Walker, ma il presidente è ancora dubbioso perché era stabilito che si sarebbe
ripresentato in ticket con Matthews anche alle elezioni del 2016. Linda
confida a Frank di aver capito che lui vuole rimpiazzare Matthews come
vicepresidente nella successiva amministrazione, per poi presentarsi come
candidato presidente nel 2020. Per la prima volta Frank non nasconde la
verità, consapevole che giunti a questo punto è necessario esporsi.

Peter si è barricato in casa completamente ubriaco e assediato dalla stampa.
Christina lo esorta inutilmente a ritornare in scena, emettendo un comunicato.
Peter scappa in macchina da una via secondaria e sente alla radio che il
partito sta meditando di rimpiazzarlo per le elezioni in Pennsylvania. L'uomo
si ferma fuori dalla casa della moglie e telefona di nascosto ai figli,
venendo a sapere che non stanno andando a scuola per l'imbarazzo causato
dall'intervista radiofonica. Affranto, Peter telefona a Christina e le dice
dove si trova, poi butta il cellulare a terra e guida fino alla stazione di
polizia per costituirsi per guida in stato di ebbrezza, ma il capo della
polizia telefona a Doug che ordina di rilasciarlo. Frank lo accompagna a casa,
guidando la sua macchina, e parlandoci sente Peter dire che l'indomani
emetterà un comunicato per annunciare che rimane candidato alla carica di
governatore. Frank parcheggia l'automobile dentro il garage e fa bere
ulteriormente Peter fino a quando non si addormenta, dopodiché prende un panno
e pulisce tutte le sue impronte dalla macchina. Frank lo chiude dentro il
garage, con la vettura accesa, e se ne torna a casa.

Zoe rientra nel suo appartamento e comincia a ripulirlo a fondo. Durante i
lavori riceve un messaggio da Frank che la vuole vedere da lui. Zoe si
comporta in modo strano, girando per la stanza di Claire e indossando il suo
vestito migliore, spiegando ad Underwood che vuole renderle il favore per
essersi introdotta in casa sua senza il minimo rispetto. Prima che se ne vada,
Frank chiede a Zoe di mantenere i loro rapporti professionali, anche se lei
pensa che sia ancora innamorato. La giornalista racconta a Lucas di avere
avuto una storia con un uomo sposato più grande di lei, senza però fare il
nome di Underwood. Walker e Matthews accettano il piano di Frank. Proprio in
quel momento giunge loro la notizia della morte di Peter Russo, trovato
soffocato in quello che ha tutta l'aria di essere un suicidio. Frank si finge
sconvolto e ottiene dal presidente il permesso di andare a casa.

Claire si rende conto di soffrire la lontananza da Frank. Adam lo capisce e le
chiede di andarsene, poiché non vuole essere un rimpiazzo per quando è stanca
del marito. Claire gli confida che una parte di lei ama Adam, però non è in
grado di offrirle la vita sicura che Frank le ha sempre dato. L'indomani
Claire è svegliata da un messaggio di Frank che le annuncia la morte di Peter,
così la donna decide di tornare a casa per essere al fianco del marito davanti
alla stampa.

È passato un mese dalla morte di Peter. Walker è alle prese con il processo di
selezione del nuovo vicepresidente, qualora Matthews fosse eletto governatore
della Pennsylvania. Linda, che spalleggia Frank, sottopone al presidente
candidature improponibili, così da guadagnare tempo e dimostrargli che nessuno
è in grado di assumere questo gravoso incarico. A questo punto Frank chiede a
Linda di proporre direttamente il suo nome, ma Walker ha improvvisamente avuto
un'idea sulla persona giusta. Si tratta di Raymond Tusk, un irreprensibile
miliardario del Missouri completamente estraneo alla politica. Frank si offre
di andare in missione a Saint Louis per far accettare a Tusk la nomina.

Tusk continua a temporeggiare, approfittando di ogni occasione per sviare
dalla domanda fatidica. Nel frattempo, Doug scopre che il presidente Walker
conosce molto bene Tusk, tanto da aver concluso con lui un'importante
transazione quando era amministratore delegato di una compagnia aerea. Frank
esterna queste informazioni a Tusk, il quale ammette di essersi accordato con
Walker per ingannarlo. Infatti, è stato proprio Tusk a proporre a Walker di
non nominare Frank Segretario di Stato e la sua visita a Saint Louis serviva
in realtà come banco di prova per valutare l'opportunità di farlo
vicepresidente. Indispettito per la rivelazione, Frank torna a Washingthon e
informa Linda di quanto avvenuto, chiedendole di non farne ancora parola con
Walker.

Christina convoca Paul Capra, l'amico d'infanzia di Peter, per comunicargli
che stanno pensando a lui come candidato per il seggio di Russo al Congresso.
Paul risponde che ci deve pensare, essendo una decisione molto difficile.
Janine viene a sapere da una sua fonte della possibile candidatura di Paul e
gli telefona, scoprendo delle pressioni dai piani alti che Peter ricevette per
far chiudere la base navale. La cronista comincia a sospettare di Frank e,
quando Zoe cerca disperatamente di depistarla, Janine intuisce che è proprio
il deputato Underwood il politico con cui andava a letto. Anche Lucas scopre
la verità e reagisce molto male nei confronti di Zoe, disprezzando il suo modo
di fare giornalismo e la modalità con cui ha avuto gli scoop che l'hanno resa
famosa. Zoe vuole farsi perdonare proseguendo le indagini assieme a Janine.

Gillian Cole è preoccupata per l'ingerenza che la SanCorp sta assumendo nei
confronti della CWI, ma Claire la esorta a collaborare con loro per
l'importante aiuto che Remy le ha offerto. Questo però non fa cambiare idea a
un'idealista come Gillian, che verrebbe meno a tutti i suoi principi nel
sedersi a tavolino con i lobbisti, così fa saltare le trattative e si dà
malata. Quando torna a lavoro, Claire le comunica che ha violato i loro
accordi e la costringe a mettersi in aspettativa.

Zoe parte per andare a sentire Roy Kapeniak, ma non lo trova in casa perché è
stato sfrattato. La reporter si mette in contatto con la fidanzata dell'uomo e
si fa dire che Peter era passato a trovarli per discutere dell'editoriale
dell'ex Segretario di Stato Kern. Tornata a Washington, Zoe si presenta
nell'ufficio di Christina per spiegarle cosa potrebbe esserci dietro al
suicidio di Peter.

Frank vuole impedire a ogni costo la nomina di Tusk alla vicepresidenza e
mette al corrente Remy del pericolo che ciò potrebbe costituire per la
SanCorp, essendo il miliardario un nuclearista convinto in possesso di diverse
centrali in tutto il Paese. Convocato dal presidente per sapere di Saint
Louis, Frank non si sbilancia e propone a Walker di invitare Tusk alla Casa
Bianca per un semplice colloquio esplorativo.

Gillian intende fare causa a Claire per il licenziamento, sostenendo di essere
stata mandata via perché incinta e portando a sostegno della sua accusa una
serie di dichiarazioni mistificate in cui Claire l'avrebbe discriminata per il
suo stato di gravidanza. Il suo avvocato le consiglia di patteggiare, evitando
così un processo che danneggerebbe molto la sua immagine pubblica e anche
quella di Frank. Claire va a casa di Gillian per parlarle, senza riuscire a
smuoverla dalla sua posizione. L'asiatica è convinta di vincere facilmente il
processo, poiché chiamerà a testimoniare in suo favore Evelyn Baxter e tutte
le persone che ha licenziato dalla CWI prima di assumerla. Claire comincia a
riflettere sulla vita egoista che lei e Frank hanno condotto, potendo contare
soltanto su loro due e avendo contro tutto il resto del mondo.

Frank ottiene un incontro segreto in macchina con Scott Cunningham, presidente
della SanCorp, ma l'uomo vuole tenersi fuori dagli intrighi politici e si
rifiuta di dialogare con lui. Remy sospetta che Frank lo stia usando per
motivi personali, dato che quando lavorava per lui non contava nulla, mentre
ora è improvvisamente diventato fondamentale. Frank chiede a Linda di avere
via email il programma segreto degli impegni del presidente, girandolo a Zoe
per farle scrivere un articolo in cui si rivela che il presidente sta
scegliendo il suo vice. Tutti i giornalisti indicano Bob Birch come papabile
nome per la vicepresidenza. La fuga di notizie viene camuffata agli occhi di
Walker come la ritorsione di un dipendente dello staff presidenziale in
procinto di essere licenziato.

Zoe e Janine decidono di coinvolgere Lucas nelle indagini su Peter Russo,
essendo più esperto di loro nella cronaca nera. Attraverso un contatto alla
polizia, Lucas scopre che Peter era stato fermato a gennaio in compagnia di
Rachel, ma non si trova alcuna traccia del verbale perché il documento è stato
insabbiato. Zoe e Lucas si recano nel paese natale di Rachel, dove Lucas si
finge un poliziotto in incognito per farsi dare da una collega escort il nome
del ristorante in cui lavorava. Lui e Zoe ci vanno a cena e la ragazza ruba il
foglio con i dati dei dipendenti, avvertendo Rachel che se non parlerà è
pronta a raccontare tutto di lei e Peter. Rachel finge di non conoscere né
Frank Underwood né Doug Stamper, quando in realtà aveva informato lo stesso
Doug dell'incontro con la giornalista e si era fatta dire da lui cosa
risponderle. Lucas ha però visto l'automobile di Stamper, segnando il numero
di targa.

Tusk giunge a Washington in anticipo perché il presidente ha fretta di
chiudere. Remy lo incontra nel locale di Freddy, dove Tusk gli rivela di aver
acquistato una quota delle azioni della SanCorp per contrastare la mossa di
Frank volta a mettergli contro la lobby del gas. Frank si siede al tavolo con
Tusk e lo avverte che intende rifiutare nuovamente la sua proposta, ma il
miliardario rilancia con la possibilità di convincere i cinesi ad allentare il
loro monopolio sul nucleare, una materia prima di cui gli Stati Uniti hanno
bisogno. Nel frattempo, Doug sospetta che la stampa sia alle calcagna di Frank
e viene a sapere da Christina della visita di Zoe. Dopo numerose riflessioni a
riguardo, Claire vuole avere un figlio e si reca in uno studio medico per un
consulto sull'inseminazione artificiale. Nel colloquio con la dottoressa
Claire dice di avere ben tre aborti volontari alle spalle.

Frank viene convocato alla Casa Bianca, dove è presente anche Tusk. Walker
rivela la sua amicizia con Raymond e di fidarsi del suo giudizio, secondo cui
Frank ha dimostrato di essere una persona leale e quindi perfetta come
vicepresidente. Per festeggiare, Frank decide per la prima volta di uscire a
fare jogging con Claire perché il suo vogatore si è rotto. Mentre gli
Underwood sono in strada, il cellulare di Frank appoggiato sul tavolo della
cucina riceve la telefonata di Doug.

