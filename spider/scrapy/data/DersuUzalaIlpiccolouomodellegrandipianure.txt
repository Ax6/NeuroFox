_**Dersu Uzala**_ è un film russo-nipponico del 1975, diretto dal regista
Akira Kurosawa e tratto dai libri biografici, il primo col titolo omonimo del
1923 e l'altro intitolato _Nel profondo Ussuri_ , scritti dall'esploratore
russo Vladimir Klavdievič Arsen'ev, in cui sono riportate notizie circa le sue
numerose esplorazioni nel Sichotė-Alin', una regione della Siberia, risalenti
ai primi anni del XX secolo.

1910: Il film inizia in un'area al limite di una città in costruzione nella
foresta disboscata, dove il dottor Arseniev cerca una tomba; la tomba di Dersu
Uzala.

Il film quindi è raccontato per flashback delle precedenti esplorazioni di
Arseniev, prima che fosse costruito il villaggio.

1902: Gli uomini di una spedizione topografica, guidati dal Capitano Arseniev,
incontrano un nomade, appartenente al gruppo etnico Hezhen, chiamato Dersu
Uzala, originario di quei luoghi, che accetta di far loro da guida in quei
territori impervi. Inizialmente visto come un rozzo ed eccentrico vecchio,
Dersu guadagna il rispetto dei soldati grazie alla sua grande intelligenza, il
suo istinto, l'acuto senso di osservazione e la sua profonda umanità. Dersu
Uzala salva le vite del Capitano Arseniev e di uno dei suoi uomini per ben due
volte. Fra i due nasce una grande amicizia. Alla fine della spedizione lascerà
i soldati presso i binari della ferrovia e ritornerà nuovamente nella foresta.

Cinque anni dopo nel 1907, i due amici si incontrano di nuovo nella foresta,
durante una nuova spedizione di Arseniev. Dersu si unirà nuovamente al
drappello. In quest'ultimo periodo Dersu è invecchiato, ma soprattutto è
diventato miope e non riesce più a centrare le sue prede e perciò non è più in
grado di cacciare. Arseniev, preoccupato che non riesca più a sopravvivere
nella foresta, lo porta a casa sua, nella città di Chabarovsk, dove risiede
con la sua famiglia. Dersu ben presto si rende conto che non può adattarsi
alla vita della città, perciò un giorno chiede al capitano che lo lasci libero
di abbandonare la città e di tornare nella foresta. Così l'amico decide di
lasciarlo andare dopo avergli regalato un bellissimo fucile, con un mirino
potente che possa aiutarlo a vedere coi suoi deboli occhi.

Qualche tempo dopo, Arseniev riceve un telegramma che lo informa del
ritrovamento del corpo di uno Hezhen non riconosciuto, che tuttavia aveva con
sé il suo biglietto di visita, e viene invitato a riconoscere il corpo.
Arseniev dichiara alla polizia che si trattava di "Dersu Uzala, cacciatore".
Un poliziotto gli fa notare che non era stata trovata nessun'arma da caccia
vicino al corpo: Dersu era stato ucciso per rubargli il fucile, che Arseniev
gli aveva regalato nel momento del loro congedo.

Altri progetti

