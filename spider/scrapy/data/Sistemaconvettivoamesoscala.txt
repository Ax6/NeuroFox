Per **Sistema convettivo a mesoscala** (in inglese: Mesoscale Convective
System, o "MCS") si intende un sistema temporalesco esteso per decine o
centinaia di chilometri (su mesoscala, appunto), nato dall'unione di più
cumulonembi a diversi stati evolutivi (multicella). In alcuni casi può
insistere su zone relativamente ristrette per ore ed ore, portando a nubifragi
o alluvioni lampo.

Un MCS può avere una forma lineare, nel caso – ad esempio – la genesi sia
legata al passaggio di una linea frontale, oppure circolare se in generale
nasce nel settore caldo di una perturbazione, ossia nello spazio che
intercorre tra fronte caldo e fronte freddo.

Le piogge che accompagnano un MCS spesso sono copiose e molto violente, a
tratti accompagnate da grandine. La struttura dell'MCS è anche capace di
generare trombe d'aria, specie al di sotto dei cumulonembi più giovani, nei
quali le correnti ascensionali sono ancora intense. In particolare nel settore
meridionale di un MCS si possono stabilire condizioni ideali alla formazione
di vere e proprie supercelle, talvolta associate a tornado; tuttavia questa
circostanza è piuttosto rara.

