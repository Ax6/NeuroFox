**Vanessa Beecroft** (Genova, 25 aprile 1969) è un'artista italiana,
specializzata nell'espressione artistica tramite _tableau vivant_.

Di madre italiana e padre britannico, ha trascorso parte della sua infanzia a
Malcesine (sul lago di Garda). Tornata a Genova, dopo aver frequentato il
liceo artistico del capoluogo ligure ed essersi diplomata all'Accademia
ligustica di belle arti, segue i corsi di spettacolo dell'associazione "La
chiave" di Campopisano diretta da Mimmo Chianese; si iscrive alla facoltà di
Architettura, per poi trasferirsi all'Accademia di Belle Arti di Brera a
Milano, dove si diploma nel 1993.

La scelta espressiva della Beecroft è stata quella di pensare e realizzare
_performance_ , utilizzando il corpo di giovani donne più o meno nude, mosse
secondo precise coreografie, con opportuni commenti musicali o con il variare
delle luci. Ciascuna delle partecipanti deve attenersi a una serie di norme
che Beecroft stabilisce prima di ciascuna azione, con l'obiettivo di comporre
"quadri viventi", esponendo in gallerie e musei di arte contemporanea.
Beecroft pone al centro della propria riflessione i temi dello sguardo, del
desiderio e del mondo della moda.

La sua prima _performance_ è stata tenuta presso la galleria Luciano Inga Pin
a Milano, durante il Salon Primo dell'Accademia di Belle Arti di Brera.

Ha tenuto la sua prima mostra personale nel 1994 presso la Galleria Fac-Simile
a Milano dove esponeva anche il suo ex compagno Miltos Manetas.

Altri progetti

