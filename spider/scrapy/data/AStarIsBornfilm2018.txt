_**A Star Is Born**_ è un film del 2018 diretto da Bradley Cooper, al suo
debutto come regista.

La pellicola è un remake del musical _È nata una stella_ , diretto nel 1937 da
William A. Wellman e si tratta del terzo rifacimento dopo il musical del 1954
ed il musical rock del 1976.

Il film è stato inserito dall'American Film Institute tra i dieci migliori
film del 2018 ed ha ricevuto 8 candidature ai Premi Oscar 2019, incluse quelle
per miglior film, miglior attore protagonista a Bradley Cooper e migliore
attrice protagonista a Lady Gaga.[1] Durante la cerimonia è stato vinto quello
per la migliore canzone grazie a _Shallow_.[2]

Avendo incassato circa 434 milioni di dollari è diventato il film con
protagonista una cantante ad aver incassato di più nella storia, superando
_Guardia del corpo_ con Whitney Houston.[3]

Jackson Maine è una star della musica rock, che si esibisce tutte le sere in
città diverse per platee di fan urlanti. Il cantautore ha avuto un passato
turbolento: il padre lo ha avuto all'età di 63 anni, quando la madre ne aveva
appena 18. Come lui, il padre era un alcolizzato, e molte volte Jack soffriva
a causa della sua assenza. Inoltre, fin da quando era piccolo, Jack soffre di
una malattia che lo tormenta, l'acufene.

Una sera, dopo un suo concerto, in cerca di qualcosa da bere, si dirige in un
night club e incontra Ally, una talentuosa ragazza che si esibisce tutte le
sere in quel locale; dopo un'accesa lite in un bar poco distante, lei gli
canta a cappella alcuni versi di una canzone improvvisata, più il ritornello
di una canzone scritta qualche giorno prima. Jackson, che si innamora di quei
versi, la riaccompagna a casa. Il giorno dopo Ally viene invitata ad un
concerto dallo stesso Maine e, anche se inizialmente riluttante, vi si dirige
dopo essersi licenziata dal posto in cui lavora. Durante lo spettacolo Jack ed
Ally cantano insieme la canzone improvvisata il giorno prima e si innamorano.
Lei vorrebbe passare la notte con lui, ma l’uomo è troppo ubriaco e crolla
immediatamente.

Il giorno successivo Jack ed Ally partono in moto e si dirigono in Arizona,
luogo di nascita di Jack. Grazie alle canzoni cantate insieme nei vari
spettacoli, Ally acquisisce sempre più fama ed un manager decide di aiutarla,
facendole incidere il suo primo album. Egli però si offre di far spiccare il
volo alla sua carriera ad una condizione: che Ally segua le sue linee guida e
cambi il suo stile. Il disco diventa subito famosissimo, tanto che Ally vince
un Grammy Award come miglior cantautrice esordiente. Durante il discorso di
ringraziamento della cantante, Jack, che poco tempo prima l'aveva sposata,
molto ubriaco fa fare una brutta figura alla moglie.

Due mesi dopo Jack esce dal suo corso di riabilitazione per combattere
l'alcolismo e torna a casa completamente pulito, sperando in un nuovo inizio.
Ally gli dice che rinuncerà alla tournée europea e rimarrà a casa con lui,
registrando un secondo disco. Intanto il manager di Ally, in assenza di lei,
dice a Jack che è un peso per la moglie, e che semplicemente standole vicino
le porterebbe una pessima pubblicità, inficiando la sua carriera. Mentre Ally
è assente da casa per fare un ultimo concerto, al quale dovrebbe partecipare
anche Maine, Jack prende una cintura trovata in macchina e si impicca nel
garage di casa. Ally, distrutta per quanto accaduto, canterà ai funerali una
canzone scritta dal marito quando lei aveva iniziato ad avere successo,
snaturando il suo vero stile e la sua musica. Jackson ne aveva infatti
nascosto il testo tra le pagine del diario che Ally usava per scrivere le
canzoni che piacevano a lui.

Nel gennaio 2011 la Warner Bros. annunciò Clint Eastwood come regista del
remake e Beyoncé come protagonista.[4] Prima di Bradley Cooper, la produzione
ha provato a coinvolgere Tom Cruise come protagonista della pellicola, ma la
star ha rifiutato.[5] La pre-produzione del film, tuttavia, è stata
posticipata di un anno per permettere a Beyoncé di portare a termine la sua
gravidanza, ma alla fine la cantante ha abbandonato il progetto per i troppi
impegni canori.[6] Anche Clint Eastwood, in seguito, decise di abbandonare il
remake.[7] Dopo alcuni anni di stasi, nel marzo 2015 Cooper è stato scelto
come regista del film[8] e ha coinvolto Lady Gaga come protagonista
femminile.[9]

Le riprese sono iniziate il 17 aprile 2017.[10] Il film ha come protagonisti
Bradley Cooper, che è anche co-sceneggiatore e produttore, affiancato da Lady
Gaga, che riprende il ruolo già portato sullo schermo da attrici come Janet
Gaynor, Judy Garland e Barbra Streisand. Per la cantante si tratta
dell'esordio cinematografico come attrice protagonista. La stessa Streisand si
è detta "impressionata" dal lavoro di Cooper e Lady Gaga al film, tanto da
fare visita ai due sul set durante le riprese.[11][12]

Il primo trailer è stato diffuso il 6 giugno 2018.[13]

Il film è stato presentato in anteprima mondiale, fuori concorso, il 31 agosto
2018 alla 75ª Mostra internazionale d'arte cinematografica di Venezia, mentre
il mese seguente al Toronto International Film Festival e al Festival
internazionale del cinema di San Sebastián.[14][15]

È stato distribuito nelle sale cinematografiche statunitensi dal 5 ottobre
2018[16] e in quelle italiane dall'11 dello stesso mese.[17] In Giappone è
stato rilasciato invece il 21 dicembre 2018.[18]

Tutte le canzoni presenti nel film sono state scritte da Lady Gaga e Bradley
Cooper, talvolta affiancati da artisti quali Lukas Nelson, Jason Isbell e Mark
Ronson, e sono state registrate dal vivo, senza sovraincisioni.[19][20]

La colonna sonora, composta da 34 tracce con i dialoghi di intermezzo, è stata
pubblicata il 5 ottobre 2018.[21] Ha raggiunto la prima posizione in
classifica in vari paesi, tra cui gli Stati Uniti (dove ha esordito con la
vendita di 231.000 copie).[22][23][24]

Dopo la prima alla 75ª Mostra internazionale d'arte cinematografica di
Venezia, conclusasi con una standing ovation di otto minuti,[25] il film ha
ricevuto recensioni positive, totalizzando un punteggio di 88/100 su
Metacritic basato su 60 critiche e un 90% di gradimento su Rotten Tomatoes
basato su 473 recensioni.[26][27]

La rivista _Time_ ha scritto: "Bradley Cooper ha creato con successo un
bellissimo melodramma per l'età moderna. È una storia di grandi personaggi e
di persino più grandi errori". Ed anche "Cooper da attore sa quando è il
momento di mettersi da parte per lasciar brillare Lady Gaga. Riconosce che lei
come performer è immensa".[28] Il _The Daily Telegraph_ scrive: "Lady Gaga ci
dà una performance elettrizzante in un musical hollywoodiano che durerà negli
anni".[29]

Owen Gleiberman di _Variety_ ha lodato la regia, scrittura e performance di
Bradley Cooper definendo il film un "trascendente film di Hollywood".[30]
Alonso Duralde di _TheWrap_ ha scritto: "Cooper e Lady Gaga sono come dinamite
insieme. Questa è una storia che vive e muore grazie alla relazione e alla
chimica che si instaura tra di loro". Ha inoltre lodato le performance
musicali di entrambi.[31]

Serena Nannelli de _Il Giornale_ scrive: " _A Star Is Born_ racconta una
"favola" al tempo stesso disperata e amabile, in cui si mostrano il lato
oscuro dei sogni e gli effetti distruttivi della celebrità. Lady Gaga [...] si
è spogliata delle sovrastrutture artificiose da diva sopra le righe, andando
alla ricerca della propria autenticità. [...] Bradley Cooper non è da meno: i
due mostrano un vero talento l'uno nella specialità artistica dell'altra".[32]
Simona Santoni di _Panorama_ ha scritto invece: "Bradley Cooper, al suo
debutto alla regia, dà la sua visione del canovaccio noto. Lo fa con una certa
abilità [...]. Ma la mossa da scacco matto ce l'ha all'origine: ingaggiare
Lady Gaga [...] che a ogni inquadratura invita a scrutare e scrutare, quel
naso un po' accentuato e quegli occhi color nocciola dall'espressione strana,
quel viso al naturale, che non conosciamo. E quella voce, quella voce, che
invece ci è nota e che si conferma una voce che sa conquistare **."**[33]

Nel suo week-end di apertura, _A Star Is Born_ ha incassato nel suolo
statunitense 42,6 milioni di dollari, posizionandosi come secondo migliore
esordio della settimana dietro al film _Venom_.[34] Dopo 12 giorni registra
già un incasso di 100 milioni di dollari.[35]

Anche in Italia il film debutta con un simile successo, incassando 1,7 milioni
di euro nel primo fine settimana.[36]

A livello mondiale ha incassato circa 434 milioni di dollari,[37] diventando
il film con protagonista una cantante ad aver incassato di più nella storia,
superando _Guardia del corpo_ con Whitney Houston.[3]

Altri progetti

