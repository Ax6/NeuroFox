Nozione cardine della linguistica strutturale, dello strutturalismo filosofico
e della semiotica, la struttura è una totalità di relazioni fra unità la cui
descrizione scientifica prescinde dalle proprietà mostrate dalle unità
stesse[1]. In questo senso il termine struttura presenta due accezioni[2]:

La ricerca di strutture fonologiche, morfologiche, sintattiche, prosodiche,
semantiche, narrative, poetiche, retoriche, culturali è accomunata dalla
natura oppositiva e funzionale dei diversi sistemi di volta in volta
ricostruiti. Si pone dunque il problema di uno studio tipologico delle
opposizioni reperite in fase di analisi (privative, partecipative, polari,
scalari, reciproche… )[3]. Greimas e Rastier propongono di riassumere la
struttura fondamentale delle opposizioni nel quadrato semiotico: esso
esplicita le relazioni di antonimia, contraddizione, iperonimia/iponimia,
subcontrarietà che si danno tra elementi semplici[4].

A partire da questo livello fondamentale, il percorso generativo rende conto
della costituzione di strutture più complesse nei diversi campi menzionati.
Quello di struttura appare allora come un concetto operativo: il carattere
funzionale delle strutture permette loro di produrre configurazioni più
complesse e trasformare le esistenti. Si tratta di una caratterizzazione della
struttura che accomuna le principali correnti dello strutturalismo secondo il
filosofo Gilles Deleuze[5], che generalizza concetti mutuati dalla linguistica
strutturale come casella vuota, catena di trazione, catena di
propulsione[6],[7].

L’operatività della nozione di struttura permette di distinguere due modi di
esistenza degli universi di senso: i sistemi semiotici (paradigmatiche, ad
esempio, le lingue storico-naturali), contraddistinti dalla relazione (o … o …
) tra i propri elementi, e i processi semiotici (sintagmatiche, ad esempio
testi linguistici quali le voci di Wikipedia) contraddistinti dalla relazione
(e … e …) tra i propri elementi[8].

La nozione di struttura è legata alla natura relazionale dell’epistemologia
semiotica: le differenze sono condizione di possibilità perché vi sia del
senso. Le relazioni differenziali precedono gli elementi della lingua, i quali
non sono dotati di identità positiva. L’esempio di Saussure concerne il
genitivo femminile plurale di diverse lingue slave, che coincide con il tema
nudo (-0). La differenza tra la presenza e l’assenza di una terminazione di
caso è dunque sufficiente a manifestare il senso[9]. Inteso in questo senso,
il concetto di struttura ha una duplice valenza:

Nella prima accezione, _struttura_ si connette a termini tecnici della
semiotica strutturale quali deduzione, induzione, generalizzazione, totalità,
universali, forma, gerarchia, funzione. In quanto forma di un universo
semantico la struttura è invece in relazione a termini come assiologia,
ideologia, antonimia, iperonimia/iponimia, contraddizione[10].

Ferdinand de Saussure[11] impiega il termine struttura in due accezioni:

«Lenta cementificazione di elementi che, a contatto in un sintagma, hanno
subito una sintesi che può spingersi fino al completo dileguo delle loro unità
originali»

«Organizzazione ottenuta in un sol colpo, in un atto di parole, con la
riunione d’un certo numero di elementi tratte da diverse serie associative»

Secondo Tullio De Mauro, è la prima nozione di struttura, intesa come
raggruppamento sintagmatico, lineare, a prevalere in Saussure, e ad avere
successo entro lo strutturalismo americano[12]. La seconda accezione rende
esplicita la natura operativa della struttura nella generazione del processo a
partire dagli elementi del sistema, e segnerà lo sviluppo dello strutturalismo
europeo.

Quanto alla tradizione americana, Leonard Bloomfield espone la nozione di
_ordine strutturale_ , contrapposta nella sua oggettività all’ordine
_descrittivo:_ quest’ultimo dipende dal metodo adottato e non dalla lingua
stessa[13].

È meramente descrittivo dire che il parlante per passare da “traccia” a
“tracce” prima sostituisce “a” con “e” e poi elimina la “i”. È invece un fatto
strutturale che la forma “traccia” somigli per certe caratteristiche e
differisca per altre da “tracce”.

Secondo Ernst Cassirer, i primi strutturalisti (Viggo Brøndal \- al quale
Cassirer attribuisce l’elaborazione del “programma dello strutturalismo”-,
Nikolaj Sergeevič Trubeckoj e Roman Jakobson), concepiscono la struttura
linguistica come _sistema_ nel senso saussuriano di “insieme coerente”, ossia
come totalità di elementi interdipendenti[14]. Tale concezione è rinvenibile
anche in Antoine Meillet[15].

John Rupert Firth, titolare dal 1944 al 1956 della prima cattedra di
Linguistica Generale (istituita presso l’Università di Londra) nella storia
della Gran Bretagna, adottò il termine _struttura_ per designare i rapporti
sintagmatici saussuriani come, ad esempio, “consonante-vocale-consonante” e
“preposizione-nome”[16].

Data l’ampiezza del termine, la sua inevitabile equivocità che coinvolge
regioni epistemologiche molto lontane, Hjelmslev impiega la parola
“struttura”, ma non ne fornisce una definizione formale, preferendo
distinguere tra la struttura del sistema (paradigmatica) e quella del processo
(sintagmatica)[17]. La definizione è assente anche dagli _Elementi di
semiologia_ di R. Barthes, che negli anni '60 compendia e popolarizza la
teoria hjelmsleviana[18].

A partire dal termine _quadru-plex_ otteniamo per associazione _quadrifrons,_
_quadraginta_ ecc., ossia la serie delle parole che contengono la radice
_quadr-_. Allo stesso modo, la desinenza _-plex_ genera le associazioni
_multiplex,_ _simplex_ , _duplex_ ...

Per quanto riguarda l'operatività, la concezione della struttura è mutata
attraverso le stagioni dello strutturalismo: essa era vista come produzione a
partire da una serie associativa in Saussure[19]. Tale concezione deve molto
alla nozione psicologica di associazione; in Hjelmslev la struttura è
piuttosto concepita come un’algebra, un puro calcolo (schema) presupposto
dalla lingua di volta in volta intesa come norma, uso, atto[20]. Hjelmslev si
rifà alle ricerche del positivismo logico, in particolare a quelle di Carnap,
e della scuola di Leopoli-Varsavia, per quel che riguarda i lavori di Tarski e
di Ajdukiewicz[21].

A partire dagli anni '60, Greimas tenta di conciliare questa nozione di
struttura sia con la grammatica generativa di Chomsky sia con la semantica
generativa, sviluppata in alternativa da George Lakoff, nel tentativo di
rendere conto degli oggetti semiotici attraverso i rispettivi modi di
produzione[22]. Negli anni a cavallo tra i '60 e i '70, semiotici come Greimas
e Lotman avvicinano il funzionamento della struttura a un algoritmo[23][24].
Parallelamente, a partire dagli studi di Ross Quillian[25], Umberto Eco
generalizza il modello della rete semantica alla descrizione del funzionamento
della cultura[26].

In seguito, Thom e Jean Petitot hanno proposto di oltrepassare la concezione
logicista di struttura, avvertita come un limite, adottando una prospettiva
matematizzante, attraverso la teoria delle catastrofi[27].

La transizione dallo strutturalismo classico alla semiologia, negli anni '60,
si accompagna a una discussione sul significato teorico del termine
"struttura". A partire dalla semplice domanda: “Esistono le strutture?”,
Umberto Eco distingue due possibili nozioni di struttura:

Umberto Eco accusa i massimi esponenti dello strutturalismo (Lévi-Strauss,
Derrida, Lacan) di propugnare surrettiziamente una concezione realista della
struttura, in contraddizione con il principio saussuriano dell’arbitrarietà
del segno che essi pongono a fondamento delle proprie ricerche[28].

Prima di Umberto Eco, anche Galvano della Volpe aveva criticato Lévi-Strauss e
Roland Barthes, la cui nozione di struttura, avulsa dalla storia, finirebbe
per trasformare lo strutturalismo in ideologia[29]. Al contrario, la nozione
linguistica di struttura è centrale nel tentativo di Galvano della Volpe di
sottrarre il marxismo al proprio retaggio romantico e idealista nell’analisi
della letteratura e delle arti[30]. Ferruccio Rossi-Landi concorda con della
Volpe nel criticare Lévi-Strauss: la struttura lascia intravedere "un'umanità
dotata di facoltà costanti, cioè con una coscienza sottratta al divenire
storico"[31]. Polemizza tuttavia anche con Umberto Eco, il quale, nel
criticare lo strutturalismo francese l'avrebbe sopravvalutato, testimoniando
indirettamente l'ossequio della cultura italiana nei confronti di quella
d'oltralpe. Per Rossi-Landi "(...) la struttura di fondo non è assente bensì
_presente_ ", ed è quella dei "rapporti di produzione, al di sotto della quale
non si può scendere senza che l'uomo storico cessi di essere oggetto del
nostro discorso"[32].

