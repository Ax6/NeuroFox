«Sì che, oh vecchi amorosi, el meglio fora / lasciar la impresa a giovinetti
ardenti, / ch'a più fort'opra intenti, / far ponno al suo signor più largo
onore»

La _**Clizia**_ è una commedia in prosa in cinque atti di Niccolò Machiavelli.
Basata su una libera interpretazione della _Casina_ di Plauto, venne
rappresentata a Firenze per la prima volta nel 1525 e pubblicata nel 1537.

La commedia nasce su commissione di Jacopo di Filippo Falconetti, esiliato
cinque anni prima da Firenze, per festeggiare lo scadere del bando. Il luogo
di rappresentazione fu "l'orto rappianato" della sua casa in San Frediano, ove
aveva abitato fino a quel momento. Alla realizzazione dello spettacolo
collaborarono lo scenografo Bastiano di Sangallo (che aveva partecipato anche
alla rappresentazione della _Mandragola_ a Monteloro), il madrigalista
Philippe Verdelot e la famosa cantante Barbara Raffacani Salutati. L'allora
cinquantaseienne commediografo aveva già incontrato la donna ad una cena
(sempre dal Falconetti) e di lei si era indecorosamente innamorato.

La Clizia non è quindi solamente un prodotto intellettuale, ma anche una
proiezione autobiografica della sua relazione con la cantante; per questo
Nicomaco (di cui si sottolinea la non casuale similitudine tra il nome del
protagonista e quello del commediografo) e il tema dell'amore senile risultano
di gran lunga diversi rispetto alla visione tradizionale. La commedia è
stilisticamente ambigua, perché ora adotta l'ironia e la beffa ed ora toni
elegiaci e patetici.

Nel 1494, il soldato francese Beltramo di Guascogna è ospitato in casa di
Nicomaco, con cui instaura una stretta amicizia. Pochi giorni dopo parte per
Napoli con Carlo VIII; la città viene espugnata e Beltramo cattura Clizia,
allora dell'età di cinque anni, che porta con sé per i campi di battaglia. Ma
arrivato a Fornovo, ove avrebbe avuto luogo una battaglia contro la lega
antifrancese, Beltramo decide di affidare Clizia a Nicomaco. Beltramo muore,
probabilmente, poco dopo, perché non si farà mai più sentire.

Nei dodici anni che precedono l'inizio della commedia, Cleandro si innamora di
Clizia e, al compimento del suo diciassettesimo anno di età, anche Nicomaco.
Volendo egli possederla, decide di farla sposare al servo Pirro e di comprare
la casa del vicino Damone, per avere un luogo sicuro ove frequentare la
ragazza; ma Sofronia, scoperto il suo piano, vuole far sposare Clizia al
fattore Eustachio, a cui Cleandro ha scritto il giorno prima per spronarlo a
raggiungere Firenze.

L'azione comincia il giorno dell'arrivo di Eustachio, che verrà tenuto
nascosto in una chiesa limitrofa. Nicomaco, infatti, gli aveva affidato un
difficile incarico onde tenerlo lontano dalla città.

Nicomaco e Sofronia cercano rispettivamente di convincere l'altro ad
abbandonare il proprio proposito, utilizzando come schermo i matrimoni di
Pirro ed Eustachio: Sofronia argomenta che Pirro non può essere un buon marito
in quanto delinquente, Nicomaco che Eustachio non può assicurarle un felice
futuro ma solo una vita da contadina. Nessuno dei due riesce a spuntarla e
Nicomaco propone di risolvere il litigio tramite un sorteggio, che arride
favorevolmente a Pirro. Le nozze vogliono essere celebrate quella sera stessa.

Cleandro scopre casualmente il piano del padre di giacere con la ragazza nella
casa del vicino Damone. Con questa conoscenza, Sofronia organizza una burla ai
danni del marito: travestirà Siro da donna e lo farà giacere col vecchio al
posto della ragazza, mentre la vera Clizia è tenuta nascosta in casa. Nicomaco
cade nella trappola e al posto di una notte d'amore riceve delle forti
percosse. Scoperta la verità, Nicomaco si rende conto della sua pazzia e
ritorna "l'uomo grave, risoluto e rispettivo" di sempre; in cambio, Sofronia e
gli altri dimenticheranno tutto quanto e non riveleranno a nessuno l'accaduto.

Lo scioglimento finale è dato dall'arrivo di Ramondo, che si rivelerà padre di
Clizia: la ragazza, non più serva ma libera, si potrà quindi sposare con il
giovane Cleandro.

Il prologo della Clizia _, a differenza di quello della_Mandragola _, è in
prosa e non in versi, non delinea così nitidamente lospazio scenico o i
personaggi e manca del tono polemico e aggressivo nei confronti del “tristo
tempo”. Questo, invece, è posato e distaccato, e il suo unico intento è quello
del classico dilettare e giovare tramite una favola esemplare. Ancora, se
nella _Mandragola _è posta maggiore attenzione sul tema dell'amore e della
beffa, qui cardine e centro di tutta la commedia è il conflitto amoroso di
Nicomaco, che a differenza della tradizione oscilla tra la classica figura del
vecchio fiacco ma prudente e quella dell'innamorato forte ed audace, qualità
che invece mancano a Cleandro:_

«Tu se' uno di quelli uomini che non sai far nulla e non mi pari né morto né
vivo»

C'è un netto distacco tra il personaggio di Nicomaco e quello di Lucrezia:
quest'ultima rispetta, infatti, le norme morali e cittadine ma viene poi
portata a trasgredirle, ad assecondare il cambiamento della Fortuna
utilizzando un concetto caro al Machiavelli, mentre in Nicomaco avviene
l'esatto contrario.

A differenza delle imitazioni dell'epoca, la _Clizia_ non è una nuova versione
od un adattamento della _Casina_ , ma una libera interpretazione, almeno fino
alla terza scena del terzo atto. Se in Plauto, infatti, il conflitto è duplice
– moglie contro marito, servo contro servo – qui è unico, ossia Nicomaco
contro Cleandro, con le rispettive alleanze. Il personaggio di Sofronia, di
contro, pur se semplice alleata del figlio, è la reale oppositrice del
protagonista: ella intende infatti non solo riportare alla normalità il
marito, ma ristabilire le norme sociali e borghesi che il suo comportamento ha
infranto e che rischia di compromettere l'onore di tutta la famiglia. Il
metodo di cui si avvale – in puro spirito machiavelliano – è paradossalmente
negativo in rapporto a quanto vuole difendere, ma efficace, visto che riesce
ad influire sul senso dell'onore di Nicomaco.

I personaggi subiscono delle modifiche rispetto all'originale latino. Nicomaco
conserva l'innaturale libidine del _pappus_ plautino (tranne la tendenza alla
sodomia), ma perde il carattere ingenuo e sciocco; egli è infatti impaziente
delle nozze, ma riesce sempre a padroneggiare e contenere le sue brame davanti
agli occhi della famiglia. Sofronia, dalla donna aggressiva e insofferente
quale è Cleostrata, diventa più calma e composta ma non meno vivace d'ingegno.
Cleandro, che manca totalmente nella versione plautina pur rimanendo il
destinatario dell'opera, è invece ripreso integralmente dalla classica
maschera latina: egli non fa altro che lamentarsi della sua condizione, mentre
gli altri si affrettano ad accontentarlo.

Lo stile di Plauto, caratterizzato da un linguaggio metaforico, trivialità e
divertenti lazzi, viene meno in favore di una comicità più semplice ed
allusiva, con l'unica eccezione di un riferimento osceno alla vicenda di
Lucrezia nella _Mandragola_. Basti vedere il conflitto tra servi per la donna,
marginale dal punto di vista drammatico e molto meno comico e ampio del
conflitto originale, presente sin dalla prima scena (mentre nella _Clizia_
comincia nell'ultima scena del II atto). O ancora l'essenzialità e lo scarso
gioco teatrale della descrizione della improvvisa pazzia di Clizia narrato
dall'ancella, che in Plauto invece diventa pura parodia tragica.

Il prologo della commedia inserisce tutta la vicenda in un universo più ampio
che non nel classico intento di “dilettare” e “giovare”. Gli eventi
rappresentati non sono la semplice imitazione artistica di un modello
plautino, ma il verificarsi in tempi e luoghi diversi di una stessa vicenda
accaduta nel passato (in questo caso Atene).

«Se nel mondo tornassimo i medesimi uomini, come tornano i medesimi casi, non
passerebbono mai cento anni che noi non ci trovassimo un'altra volta insieme,
a fare le medesime cose che ora.»

Due delle canzoni dell'opera - “ _Chi non fa prova amore_ ” e “ _Si suave è lo
inganno_ ” – sono presenti anche ne _La Mandragola_ e ricoprono lo stesso
ruolo drammatico. A tal proposito, Francesco Guicciardini gradì a tal punto
_La Mandragola_ , che decise di allestirla per il carnevale del 1526.
Comunicatolo all'autore, Machiavelli gli assicurò di aver già scritto delle
canzoni per la nuova rappresentazione. Questa asserzione è parzialmente vera,
visto che due delle canzoni non erano state scritte ex novo per l'occasione,
ma composte precedentemente per la _Clizia_.

Altri progetti

