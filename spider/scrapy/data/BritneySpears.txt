**Britney Jean Spears** (McComb, 2 dicembre 1981) è una cantante, cantautrice,
ballerina, attrice, personaggio televisivo e stilista statunitense.

In vent'anni di carriera musicale è diventata una delle più importanti figure
per la musica e la cultura pop femminile, tanto da guadagnarsi l'appellativo
_The Princess of Pop_ ("La Principessa del Pop"), grazie anche ad una vita
personale molto pubblicizzata.[2]

Secondo Billboard ha rivoluzionato la musica e la cultura pop
internazionale.[3][4][5] Spears viene spesso ricordata per aver influenzato la
rinascita del teen pop alla fine degli anni novanta[6] e per aver anticipato e
influenzato il pop degli anni 2010 tramite l'album _Blackout_.[7] I suoi primi
due album l'hanno consacrata come icona e detengono diversi record, mentre i
singoli _...Baby One More Time_ e _Oops!... I Did It Again_ divennero hit
internazionali. Nel 2001 ha realizzato il suo terzo album, _Britney_ , e ha
esordito nel mondo del cinema con il film _Crossroads_ , nel quale recita
anche la sorella minore nel ruolo del personaggio di Britney da giovane. Ha
assunto maggior controllo creativo con il suo quarto album, _In the Zone_ ,
pubblicato nel 2003, contenente i singoli _Me Against the Music_ , che vede la
partecipazione di Madonna, _Toxic_ , _Everytime_ e _Outrageous_.

Il suo quinto album in studio, _Blackout_ , definito da molti il suo "miglior
album", è stato pubblicato nel 2007 ed è stato definito da Rolling Stone "uno
dei lavori più influenti degli ultimi cinque anni". Nonostante la scarsa
promozione, da esso sono state estratte le hit mondiali _Gimme More_ e _Piece
of Me_. Nel 2008 è stato pubblicato il suo sesto album in studio, _Circus_ ,
portato al successo grazie ai singoli di fama mondiale _Womanizer_ e _Circus_.
Dopo aver sostenuto il tour mondiale _The Circus: Starring Britney Spears_ ,
ha pubblicato il suo secondo Greatest Hits, _The Singles Collection_ ,
contenente l'inedito _3_.

Nel 2011 pubblica il suo settimo album di inediti, _Femme Fatale_. L'album ha
esordito alla numero uno della Billboard 200 rendendo la Spears una delle
poche artiste femminili ad avere sei album alla numero uno della già citata
classifica, e la prima ad averne sette ai primi due posti nella loro prima
settimana di pubblicazione.[8] Questo record le ha inoltre permesso di essere
inserita nel Guinness World Records.[9] Nel 2011, dopo aver tenuto una
performance pubblica e gratuita di _Till the World Ends_ per lo show
televisivo Good Morning America a San Francisco, per la città è stato
ufficialmente indetto il 29 marzo come _Britney Spears Day_.[10]

Nel 2013 la Spears ha pubblicato il suo ottavo album in studio _Britney Jean
_definito come "il più personale della sua carriera" e ha firmato un contratto
multi milionario per una serie di concerti, _Britney: Piece of Me_ , da
dicembre 2013 a dicembre 2017 presso il Planet Hollywood di Las Vegas.

Nel 2016 ha pubblicato il suo nono disco, intitolato _Glory_ , e anticipato
dal singolo _Make Me..._ in collaborazione con il rapper G-Eazy.

Britney Spears è nata a McComb[11] ed è cresciuta a Kentwood, in Louisiana. È
la secondogenita di Jamie Parnell Spears e Lynne Irene Bridges, e sorella di
Bryan Spears e Jamie Lynn Spears. All'età di tre anni iniziò a seguire lezioni
di danza a Kentwood, e venne selezionata per la recita dell'asilo. Durante
l'infanzia seguì anche lezioni di ginnastica e canto, e vinse diversi talent
show per bambini.[12] Britney Spears esordì su un palco all'età di cinque
anni, cantando _What Child Is This?_ alla cerimonia di diploma dell'asilo.
Parlando delle sue ambizioni da bambina, la Spears ha detto: «Ero nel mio
mondo, [...] Ho scoperto quello per cui sono portata quando ero ancora
bambina».[13]

A otto anni, Britney Spears e sua madre Lynne viaggiarono fino ad Atlanta per
partecipare a un'audizione del "The Mickey Mouse Club". Il direttore dei
casting, Matt Cassella, le disse che era troppo piccola per partecipare allo
show, ma la presentò a Nancy Carson, un'agente di New York. La Carson fu molto
impressionata dalle doti di Britney e propose la sua iscrizione all'accademia
"Professional Performing Arts School"; poco dopo, Lynne e sua figlia si
trasferirono in un appartamento subaffittato di New York. Ben presto le venne
proposto il suo primo ruolo professionale, come sostituta per la parte di Tina
Denmark, nel musical Off-Broadway "Ruthless!". Partecipò anche allo show
televisivo "Star Search", oltre ad apparire in diversi spot pubblicitari.[13]
Nel dicembre del 1992 entrò a far parte del "The Mickey Mouse Club"; tra i
suoi colleghi c'erano anche altre giovani star come Justin Timberlake, Joshua
Chasez (futuro membro degli 'N Sync insieme con Timberlake), Keri Russell,
Christina Aguilera e Ryan Gosling. Alla cancellazione dello show, la Spears
tornò a Kentwood. Si iscrisse così alla Parklane Academy nelle vicinanze di
McComb (Mississippi). Ella paragonò la scuola «Alla scena d'apertura di
_Ragazze a Beverly Hills_ con tutta la combriccola. [...] Ero annoiata. Ero la
playmaker nella squadra di pallacanestro. Avevo un ragazzo, tornavo a casa e
festeggiavo il Natale. Ma volevo di più».[13]

Nel giugno del 1997 si mise in contatto con il manager Lou Pearlman per unirsi
al gruppo femminile Innosense. Lynne chiese un'opinione all'amico di famiglia
e affermato manager Larry Rudolph, e inviò una registrazione della figlia in
cui cantava un brano di Whitney Houston con delle sue fotografie. Rudolph
decise di presentarla a diverse case discografiche, che richiedevano un demo
professionale. Propose alla Spears un brano non utilizzato di Toni Braxton,
che la ragazza provò per una settimana e che registrò in uno studio con un
ingegnere del suono. In seguito si recò a New York con il demo per incontrare
i rappresentanti di quattro case discografiche, per poi tornare a Kentwood lo
stesso giorno. Tre delle case discografiche la rifiutarono, sostenendo che il
pubblico voleva delle band pop come i Backstreet Boys e le Spice Girls, e che
«non ci sarebbe stata un'altra Madonna, un'altra Debbie Gibson, o un'altra
Tiffany». Due settimane dopo, i rappresentanti della Jive Records richiamarono
Rudolph.[13] Il vicepresidente della A&R Jeff Fenster, parlando dell'audizione
della Spears, disse: «È molto raro ascoltare qualcuno che a quell'età riesce a
trasmettere tante emozioni e che allo stesso tempo ha un tale appeal
commerciale. [...] Per qualsiasi artista la motivazione — l'"occhio della
tigre"— è estremamente importante. E Britney ce l'ha».[13] Fu così affiancata
al produttore Eric Foster White per un mese;[13] dopo aver ascoltato il
materiale realizzato, il presidente Clive Calder diede il via libera per un
album completo. La Spears inizialmente pensava di ispirarsi alla musica di
Sheryl Crow, ma fu d'accordo con i produttori di adottare uno stile più pop,
dato che, come dichiarò la stessa cantante, era più sensato fare musica pop,
perché poteva anche ballarlo. Volò così ai "Cheiron Studios" a Stoccolma, in
Svezia, dove registrò metà album dal marzo all'aprile del 1998 con i
produttori Max Martin, Denniz PoP, Rami Yacoub e altri ancora.[13]

Tornata negli Stati Uniti Britney intraprese un tour promozionale nei centri
commerciali denominato _Hair Zone Mall Tour_ , in vista della pubblicazione
del suo primo album. Gli show comprendevano quattro canzoni e due ballerini e
avevano la durata di circa mezzora. La Jive Records disse che questo tour
serviva per far conoscere la Spears in vista del suo album di esordio e
prepararla per il suo primo vero tour. La ragazza ebbe inoltre l'occasione di
aprire alcuni concerti degli 'N Sync.[13] Il suo album di esordio, _...Baby
One More Time_ , fu pubblicato nel gennaio del 1999. Esordì al primo posto
della classifica Billboard 200 e dopo solo un mese fu certificato doppio disco
di platino dalla RIAA. Mondialmente, l'album raggiunse i vertici delle
classifiche di quindici paesi e vendette più di dieci milioni di copie in un
anno. Divenne l'album più venduto di sempre da un'artista adolescente.[13] La
canzone che dà il titolo all'album fu pubblicata come singolo di lancio.
Originariamente la Jive Records voleva creare un video musicale animato, ma la
Spears suggerì l'idea finale di una studentessa con indosso l'uniforme di una
scuola cattolica. Il singolo vendette 500 000 copie nel primo giorno di
vendita, e raggiunse la vetta della classifica Billboard Hot 100, rimanendovi
per due settimane consecutive.[14][15]

_...Baby One More Time_ fu nominato ai Grammy Award nella categoria "Best
Female Pop Vocal Performance".[16] La Spears fu nominata anche come "Best New
Artist", premio però vinto da Christina Aguilera. Il singolo rimase in vetta
alla classifica del Regno Unito, e divenne il singolo venduto più velocemente
da parte di un'artista donna con più di 460 000 copie.[17] Successivamente
sarebbe stato indicato come il venticinquesimo singolo di maggior successo
nella storia della classifica britannica.[18] _(You Drive Me) Crazy_ fu
pubblicato come terzo singolo e aiutò l'album a superare i 26 milioni di copie
in termini di vendite.[12] L'"American Family Association" (AFA) criticò
pesantemente una cover che la Spears realizzò per la rivista Rolling Stone
nell'aprile del 1999, per via dell'abbigliamento succinto della cantante.
Questo servizio fotografico, firmato David LaChapelle, segnò anche un
cambiamento di immagine della Spears, che abbandonò il _look_ da brava ragazza
della porta accanto per adottare un _look_ più adulto e provocante.[19]
L'associazione si riferì all'episodio definendolo «un mix disturbante di
innocenza infantile e sessualità adulta», e incitò «gli americani amanti di
Dio a boicottare i negozi che vendono gli album di Britney». Britney rispose
alle accuse commentando: «Cosa c'è di così grave? Ho dei sani principi. [...]
Lo farei di nuovo. Pensavo che le immagini andassero bene. Ed ero stanca di
essere sempre paragonata a Debbie Gibson e a tutto questo "bubblegum
pop"».[20] L'album _...Baby One More Time_ , solo negli Stati Uniti, fu
certificato quattordici volte disco di platino, vendendo mondialmente 30
milioni di copie.[12][21][22][23] Nel dicembre del 1999 la Spears ricevette
quattro premi da Billboard, tra cui quello di "Artista Femminile dell'Anno", e
nel gennaio del 2000 fu premiata come miglior artista pop rock esordiente agli
American Music Awards.[24]

Il 28 giugno 1999 partì il suo primo tour, il _...Baby One More Time Tour_ ,
che fu accolto positivamente dalla critica.[25] Un'estensione del tour,
intitolata "Crazy 2k", seguì a marzo del 2000; nei concerti la Spears presentò
alcuni brani dal suo secondo album.[26]

Il video di ...Baby One More Time è stato certificato da VEVO per avere
raggiunto i 100.000.000 di visualizzazioni il 19 aprile 2014, ed è inoltre il
suo primo video musicale risalente agli anni 90 a ricevere tale
certificazione, facendo così diventare la Spears un'artista ad avere
certificazioni VEVO per tre decenni consecutivi.

_Oops!... I Did It Again_ , il secondo album della Spears, fu pubblicato nel
maggio del 2000. Esordì negli Stati Uniti alla prima posizione, vendendo 1,3
milioni di copie nella sua prima settimana,[27] per un totale di 24 milioni di
copie vendute mondialmente di cui 10,5 milioni solo negli Stati Uniti, in cui
l'album è stato certificato disco di diamante.[12][28][29] Il singolo di
lancio dell'album, _Oops!... I Did It Again_ , raggiunse la prima posizione
nelle classifiche di Australia, Nuova Zelanda, Regno Unito e altri paesi
europei.[30] Il singolo _Oops!... I Did It Again_ fu il più trasmesso in radio
in un solo giorno,[31] record però battuto nel 2005 da Mariah Carey con We
Belong Together. Il brano era molto simile al singolo di esordio pubblicato
due anni prima, ma ricevette dai critici dei giudizi più lusinghieri.[32] A
questo nuovo album collaborò anche Shania Twain, che insieme con il marito
Mutt Lange scrisse il singolo _Don't Let Me Be the Last to Know_ , con ovvie
influenze country. Album e singolo furono nominati ai Grammy Award
rispettivamente nelle categorie "Best Pop Vocal Album" e "Best Female Pop
Vocal Performance".[33] Nell'estate dello stesso anno la cantante lanciò il
suo primo tour mondiale, l' _Oops!...I Did It Again World Tour_ , che guadagnò
40,5 milioni di dollari, e scrisse insieme con la madre il libro "Britney
Spears' Heart-to-Heart".[12][34] Il 7 settembre del 2000, Britney si esibì
agli MTV Video Music Awards. Durante l'esibizione, si strappò il vestito nero
che indossava per mostrarne uno color carne. I critici bollarono il gesto come
"provocatorio", altro segnale dell'imminente e repentino cambiamento
d'immagine dell'artista.[35]

Nel 2001 la cantante strinse un accordo da circa 8 milioni di dollari con la
Pepsi-Cola, della quale divenne testimonial, e pubblicò un secondo libro co-
scritto con la madre, intitolato "A Mother's Gift".[12] Il giorno prima degli
attentati dell'11 settembre 2001, duettò con Michael Jackson nel brano _The
Way You Make Me Feel_ al Madison Square Garden a New York, in occasione del
30º anniversario della carriera solista di Jackson. Sempre in quel periodo la
cantante, insieme con altri suoi colleghi come Gwen Stefani, Nelly Furtado,
Beyoncé e molti altri, incise il brano _What's Going On_ , per raccogliere dei
fondi da destinare alla lotta contro l'AIDS. L'incisione avvenne poco dopo i
fatti dell'11 settembre 2001 a New York e venne deciso di tributarla anche
alle vittime di quell'attentato terroristico.

Il suo terzo album, _Britney_ , fu pubblicato nel novembre dello stesso anno;
il disco esordì alla prima posizione della Billboard 200 e in Canada,[36]
raggiunse le prime cinque posizioni nelle classifiche di Australia, Regno
Unito e molti paesi europei. Negli Stati Uniti vendette 746 000 copie nella
prima settimana.[37] Mondialmente, il disco ha venduto 15,6 milioni di copie,
di cui 5 milioni negli Stati Uniti.[31][38][39].[40][41] L'album ottenne due
nomination ai Grammy Award \- "Best Pop Vocal Album" e "Best Female Pop Vocal
Performance" per il singolo _Overprotected_ \- e nel 2008 fu inserito nella
classifica "100 Best Albums from the Past 25 Years" di Entertainment
Weekly's.[42][43]

Il primo singolo dell'album, _I'm a Slave 4 U_ , divenne mondialmente una hit
da top-ten.[44] L'esibizione della Spears agli MTV Video Music Awards del 2001
coinvolgeva una tigre in gabbia e un pitone albino appeso alle sue spalle. Fu
un'esibizione pesantemente criticata dall'organizzazione PETA, che sostiene la
lotta contro il maltrattamento e lo sfruttamento degli animali.[35] Per
promuovere l'album, Britney partì con il _Dream Within a Dream Tour_ , che
guadagnò 43,7 milioni di dollari e fu elogiato dalla critica per le sue
innovazioni tecniche.[45][46][47] In termini di vendite, fu il secondo tour
del 2002 per un'artista donna, dietro al "Farewell Tour" di Cher.[45] Il
successo della carriera della Spears fu sottolineato da _Forbes_ nel 2002,
quando fu eletta la celebrità più potente del mondo.[48] Nel febbraio del 2002
esordì come attrice nel film _Crossroads - Le strade della vita_. Nonostante
il film fu pesantemente stroncato, alcuni critici elogiarono la Spears per le
sue doti recitative.[49][50] "Crossroads", che aveva avuto un budget di 12
milioni di dollari, ne guadagnò mondialmente oltre sessantuno, di cui circa
trentasette nei soli Stati Uniti.[51]

Nel giugno del 2002, la Spears aprì il suo primo ristorante, "NYLA", a New
York, ma a novembre abbandonò il progetto, citando una cattiva gestione e «il
fallimento dell'amministrazione nel tenerla sempre aggiornata».[52] Nel luglio
dello stesso anno, Britney annunciò il suo ritiro dalle scene per una pausa di
sei mesi; invece, tornò in studio di registrazione a ottobre per incominciare
la registrazione del nuovo album.[53]

Nel dicembre del 2002, Justin Timberlake pubblicò il singolo _Cry Me a River_
, nel cui video appare una sosia di Britney; questo alimentò le voci su un
presunto tradimento da parte della popstar.[54][55] In risposta, Britney
scrisse la ballata _Everytime_ con l'amica e corista Annet Artani.[56] Il
testo della canzone presenta un chiaro riferimento al video di Timberlake: _"I
may have mad it rain/ Please forgive me/ My weakness caused you pain/ And this
song's my sorry" (Forse ho fatto sì che piovesse/ Per favore perdonami/ La mia
debolezza ti ha causato dolore/ E questa canzone è il mio "mi dispiace")._

Il 28 agosto 2003, Britney aprì gli MTV Video Music Awards con Christina
Aguilera, cantando _Like a Virgin_. A metà esibizione furono raggiunte da
Madonna che durante la performance del suo singolo Hollywood baciò prima
Britney Spears e, in un secondo momento, la Aguilera. L'avvenimento fu
pesantemente pubblicizzato., osannato e criticato, segnando ancora una volta
la storia della musica Pop a livello internazionale, trasformandosi in un
altro momento iconico nella carriera della cantante[12][57][58][59]

Nel novembre del 2003 uscì _In the Zone_ , il suo quarto album,[60] alla
produzione del quale parteciparono artisti come Moby, R. Kelly, il duo svedese
Bloodshy&Avant, P. Diddy e il meno noto RedZone. Questa volta la Spears
assunse un maggiore controllo creativo nella produzione del disco, scrivendo e
co-producendo la maggior parte del materiale.[12] Il magazine "Vibe" lo definì
«Un disco dance estremamente baldanzoso che mostra i miglioramenti della
Spears come scrittrice».[61] NPR (National Public Radio) lo indicò come uno
dei cinquanta dischi più importanti del decennio, aggiungendo che «la storia
decennale di impeccabile pop artigianale è scritta sul corpo dei suoi
lavori».[62] Nella prima settimana di vendita, In the Zone vendette 609 000
copie nei soli Stati Uniti ed esordì in vetta alla classifica Billboard 200,
rendendo la Spears la prima artista donna nella storia di SoundScan ad avere i
suoi primi quattro album in studio che hanno esordito in prima
posizione.[12][63] Ha esordito al primo posto anche nella classifica degli
album in Francia e nelle prime dieci posizioni in quelle di Belgio, Danimarca,
Svezia e Paesi Bassi.[64] In tutto il mondo, è arrivato a vendere 12 milioni
di copie.[65] Dall'album furono estratti i singoli _Me Against the Music_ , in
collaborazione con Madonna; _Toxic_ , che ha portato Britney a vincere il suo
primo Grammy Award nella categoria "Best Dance Recording"; _Everytime_ e
_Outrageous_.[12][66]

Nel marzo del 2004 la Spears partì con il _The Onyx Hotel Tour_ in supporto
dell'album _In the Zone_.[67] L'8 giugno dello stesso anno, Britney cadde e si
ferì al ginocchio sinistro durante le riprese per il video del singolo
_Outrageous_. Fu immediatamente portata in ospedale, dove i dottori eseguirono
una risonanza magnetica e trovarono della cartilagine fluttuante. Il giorno
seguente la Spears subì un intervento di chirurgia artroscopica. Fu obbligata
a tenere per sei settimane il gesso alla coscia, e in seguito a fare da otto a
venti settimane di riabilitazione: questo causò la cancellazione di tutte le
tappe successive del tour.[68] Nell'autunno del 2004 si sposò con il ballerino
Kevin Federline. Poco dopo, pubblicò il suo primo profumo in collaborazione
con Elizabeth Arden, "Curious", il profumo della compagnia più venduto nella
prima settimana.[12] A ottobre, Britney annunciò di volersi prendere una pausa
per metter su famiglia.[69] _Greatest Hits: My Prerogative_ è il titolo del
suo primo greatest hits, pubblicato nel novembre del 2004;[70] la raccolta
raggiunse il quarto posto della classifica Billboard 200, con 255 000 copie
vendute nella prima settimana.[71] Come singolo di lancio fu pubblicata _My
Prerogative_ , cover del brano di Bobby Brown; la canzone raggiunse la vetta
delle classifiche di Finlandia, Irlanda, Italia e Norvegia.[72] Il secondo
singolo, _Do Somethin'_ , arrivò nelle prime dieci posizioni delle classifiche
di Australia, Regno Unito e altri paesi europei.[73][74] Inoltre Britney fu
co-regista, sotto lo pseudonimo di Monna Lisa, del suo videoclip *’’Do
somethin’’. Mondialmente, la raccolta ha venduto circa 10 milioni di
copie.[75] Alla fine del 2004, la Spears presentò alla radio KIIS-FM di Los
Angeles una nuova demo intitolata _Mona Lisa_. La demo avrebbe dovuto essere
il primo singolo di un nuovo album, intitolato _Original Doll_ , ma la casa
discografica della popstar ne cancellò la pubblicazione per la gravidanza
della cantante.[76][77] Nella primavera del 2005 partì su una rete televisiva
statunitense, UPN, _Britney and Kevin: Chaotic_ , reality show dedicato a
Britney e al marito; in Italia fu trasmesso da Sky. La coppia produsse tutti e
cinque gli episodi del programma che fu seguito da circa tre milioni di
spettatori e stroncato da molti critici. A settembre dello stesso anno lo show
fu pubblicato in DVD, insieme con un cd contenente il singolo _Someday (I Will
Understand)_ , il relativo video e altri brani inediti.

Il 14 settembre del 2005 nacque il primo figlio della Spears e di Federline,
Sean Preston Federline. Nel novembre del 2005 fu pubblicata una raccolta di
remix, intitolata _B in the Mix: The Remixes_.[78] La raccolta, a causa della
scarsa promozione, non raggiunse buone posizioni nelle classifiche mondiali;
negli Stati Uniti si fermò alla posizione 134 della Billboard 200[79] con 14
000 copie vendute nella prima settimana,[80] ma arrivò alla quarta posizione
della Dance/Electronic Albums.[79] Il mese successivo, apparì come guest-star
nell'episodio "Tutto è in vendita" del telefilm Will & Grace nella parte di
Amber Louise.[81] Nell'agosto dello stesso anno, Britney, incinta del secondo
figlio, posò nuda per la copertina del numero di "Harper's Bazaar". L'immagine
fu paragonata a quella di Demi Moore sulla copertina dell'agosto 1991 di
_Vanity Fair_.[12] Ha partorito il secondo figlio, Jayden James Federline, il
12 settembre del 2006.[82]

Nel maggio del 2007 tenne una serie di concerti promozionali nei locali House
of Blues, che furono intitolati _The M+M's Tour_.[83] Nell'ottobre 2007
pubblicò il suo quinto album in studio, _Blackout_[84]. Dello stesso album
Blackout la Spears fu inoltre executive producer. L'album ha esordito in prima
posizione nelle classifiche di Canada e Irlanda, e alla seconda posizione
della Billboard 200, Francia, Giappone, Messico e Regno Unito; ha raggiunto le
prime dieci posizioni delle classifiche di Australia, Corea, Nuova Zelanda e
diversi paesi europei. Negli Stati Uniti, la Spears divenne l'unica artista
donna ad avere i suoi primi cinque album nelle prime due posizioni della
classifica degli album.[85][86] _Blackout_ ha venduto mondialmente 4,1 milioni
di copie.[87] Peter Robinson del periodico The Observer disse: «Britney ha
partorito il miglior album della sua carriera, alzando il livello della musica
pop moderna unendola con un mix incendiario alle sonorità di "Shock Value" di
Timbaland e il suo stesso repertorio passato».[83] Dennis Lim della rivista
Blender commentò: «Il quinto album della Spears è il più consistente, un
insieme continuo di elettropop sfacciato e luminoso».[88] _Blackout_ vinse
nella categoria "Album of the Year" agli MTV Europe Music Awards del 2008 e fu
incluso nella classifica "Best Pop Album of the Decade" stilata dal Times al
quinto posto.[89][90][91][92] L'album vendette 438 000 copie nella prima
settimana di vendita,[93] di cui 290 000 negli Stati Uniti. La Spears presentò
il singolo di lancio dell'album, _Gimme More_ , agli MTV Video Music Awards
del 2007, con un'esibizione molto criticata dove la Spears sembrava confusa e
appesantita.[94][95][96] David Willis della BBC affermò che l'esibizione
sarebbe _«entrata nella storia come una delle peggiori esibizioni di
MTV»_.[97] Nonostante la disastrosa esibizione, il singolo balzò subito in
vetta a numerose classifiche mondiali, raggiungendo la vetta della classifica
canadese e le prime dieci posizioni degli altri paesi,[98][99] diventando uno
dei dieci maggiori successi della sua carriera.[100][101][102][103][104] A
gennaio 2008 venne pubblicato il secondo singolo, _Piece of Me_ , che ha
raggiunto la vetta della classifica irlandese e le prime cinque posizioni
nelle classifiche australiana, canadese, danese, neozelandese e del Regno
Unito.[105][106][107] _Piece of Me_ è stato certificato disco di platino negli
Stati Uniti.[108] Il terzo singolo, _Break the Ice_ , pubblicato l'anno
seguente, ebbe un successo più moderato, dato che Britney non era in grado di
promuoverlo; il video è stato realizzato interamente sotto forma di cartone
animato giapponese.[109]

L'album ha vinto importanti premi, tra i quali "Miglior Album Internazionale"
agli NRJ Awards di Parigi[110].

Il quarto singolo avrebbe dovuto essere _Radar_, accompagnato da un video
girato a Londra[111][112]. La promozione di questo quarto singolo fu però
bloccata dato che la Spears stava già lavorando al suo sesto album di
studio.[113]

A marzo del 2008, apparve come guest-star nell'episodio "Dieci sedute" della
serie televisiva "How I Met Your Mother" come la receptionist Abby. La sua
partecipazione ottenne critiche positive, e portò alla serie il più alto
numero di ascolti di sempre.[114] L'11 giugno 2008 la Jive Records confermò
che non sarebbe stato estratto nessun altro singolo da _Blackout_ e che la
promozione del quinto album della cantante era terminata da quando la Spears
aveva cominciato a registrare il nuovo album.[115] Il 7 settembre la Spears
aprì gli MTV Video Music Awards con uno sketch comico pre registrato assieme a
Jonah Hill e un discorso di introduzione. In quell'occasione vinse nelle
categorie "Best Female Video", "Best Pop Video" e "Video Of The Year" per
_Piece of Me_.[116]

Il suo sesto album, dal titolo _Circus_ , fu pubblicato nel dicembre del 2008.
La critica diede giudizi positivi sul disco; secondo Metacritic, ottenne una
votazione di 64/100.[117] L'album esordì al primo posto nelle classifiche di
Canada, Repubblica Ceca e Stati Uniti, e nelle prime posizioni in diversi
paesi europei.[118][119] Negli Stati Uniti, la Spears divenne la più giovane
artista donna ad avere cinque album che hanno esordito in prima posizione
nella Billboard 200, guadagnandosi un posto nel "Guinness Book of World
Records".[120] Divenne anche la sola artista nella storia di Soundscan ad
avere quattro album che hanno venduto 500 000 o più copie nella sola prima
settimana di vendita.[118] _Circus_ divenne uno degli album a vendere più
velocemente nell'anno,[121] e mondialmente ha venduto 6,2 milioni di
copie.[122] Il singolo di lancio, _Womanizer_ , divenne la sua prima numero
uno nella Billboard Hot 100 dai tempi di _...Baby One More Time_ , vendendo
286.000 copie in una sola settimana con il download digitale,[123] e arrivò in
prima posizione nelle classifiche di Belgio, Canada, Danimarca, Finlandia,
Francia, Norvegia e Svezia.[123][124] Fu anche nominato ai Grammy Award nella
categoria "Best Dance Recording".[125] Nel marzo del 2009 la Spears partì con
il tour _The Circus: Starring Britney Spears_ , che guadagnò 131,8 milioni di
dollari, divenendo il quinto tour dell'anno in termini di vendite.[126] Il
secondo singolo estratto dall'album, _Circus_ , esordì alla terza posizione
della Billboard Hot 100, diventando il singolo della cantante con l'esordio
più elevato in quella classifica, vendendo nel mondo 5,5 milioni di copie. Il
12 marzo 2009, sul sito ufficiale della cantante fu presentato il video del
terzo singolo estratto da _Circus_ , _If U Seek Amy_ , diretto dal regista
Jake Nava. _If U Seek Amy_ è una delle tracce più controverse dell'album;
ancora prima di uscire, fece già parlare di sé: infatti foneticamente, in
lingua irlandese/inglese, "If U Seek Amy" (Se Tu Cerchi Amy) suona allo stesso
modo dello spelling di "F.U.C.K. ME".[127] Il 7 maggio 2009 il sito ufficiale
annunciò che il quarto singolo estratto da _Circus_ sarebbe stato _Radar_ ,
traccia già presente nel precedente album _Blackout_ e riproposta come bonus
track. FHM 2009 ha eletto la Spears come la quarta donna più sexy del
mondo.[128] Ai Teen Choice Awards del 2009, la Spears ha ricevuto il più
importante premio alla carriera mai consegnato a un artista nella storia dei
Teen Choice Awards intitolato "Ultimate Choice Award".[129]

Per la celebrazione del decimo anniversario dell'esordio sulle scene musicali
della Spears, nel novembre del 2009 fu pubblicata la seconda raccolta della
popstar, _The Singles Collection_. Il singolo di lancio, _3_ , divenne la sua
terza numero uno negli Stati Uniti, e fu la prima canzone in tre anni a
esordire in vetta alla classifica.[130] In quel periodo la Spears disegnò una
linea di vestiti in edizione limitata per il marchio Candie's, che fu
disponibile dal luglio del 2010.[131]

Nel settembre del 2010, fa un'apparizione nell'episodio di Glee
Britney/Brittany, che vede il cast del telefilm realizzare le
reinterpretazioni di cinque fra i più famosi brani della cantante, fra cui
_...Baby One More Time_ , _Toxic_ e _I'm a Slave 4 U_. L'episodio resta il più
visto della serie televisiva, con oltre 13,5 milioni di telespettatori.[132]
Nel marzo del 2010, fu confermato dalla casa discografica di Britney che un
nuovo album della cantante era entrato in produzione, ma non fu rivelata
nessuna data precisa di pubblicazione.[133] Maggiori informazioni vennero
pubblicate a maggio dello stesso anno, quando un suo rappresentante rivelò al
magazine People come la Spears stesse lavorando al suo settimo album di
inediti già dalla fine del suo ultimo tour mondiale.[134] All'inizio di
settembre, furono annunciati Dr. Luke e Max Martin come produttori esecutivi
dell'album.[135] Lo stesso mese, Dr. Luke, riguardo al progetto, rivelò a
Billboard di essere ancora all'inizio del processo creativo, ma di sapere di
volere un suono più "pesante, più elettronico".[136] Successivamente rivelò al
"The Hollywood Reporter" che l'album dovrebbe essere pronto per i primi mesi
del 2011.[137] Il 2 dicembre, giorno del suo ventinovesimo compleanno, la
Spears confermò sul suo account ufficiale Twitter che l'album verrà pubblicato
a marzo 2011;[138][139] il singolo di lancio, _Hold It Against Me_ , è stato
inviato alle radio e reso disponibile per il download digitale l'11
gennaio.[140] La canzone ha esordito direttamente al primo posto nella
classifica statunitense vendendo nella sua prima settimana 411.000 copie,
battendo il record di Taylor Swift che aveva venduto 325.000 copie.[141] Il 2
febbraio 2011 Britney ha annunciato sul suo account Twitter ufficiale il
titolo del settimo album, _Femme Fatale_ , presentandone anche la copertina;
il disco è stato reso disponibile dal 29 marzo.[142] L'album ha esordito alla
posizione numero uno della _Billboard 200_[143], diventando il sesto album
della Spears a esordire alla prima posizione.[144] Il secondo singolo
dell'album, _Till the World Ends_ , è stato pubblicato il 4 marzo 2011. Il
brano ha ritenuto un buon successo nel mondo tanto da arrivare alla posizione
numero 3 della World Chart.

Secondo una classifica stilata da Rolling Stones, _Till the World Ends_ è il
terzo miglior brano del 2011. Il 23 aprile 2011 viene pubblicato un remix del
singolo insieme con la rapper Nicki Minaj e la popstar Ke$ha, nonché
scrittrice del singolo. Il remix, oltre a essere arrivato alla posizione
numero tre della Billboard Hot 100, è stato eseguito ai Billboard Music Awards
2011 e nel _Femme Fatale Tour_ della stessa Britney. Il 14 giugno 2011 viene
pubblicato il terzo singolo estratto dall'album, _I Wanna Go_.[145] Nello
stesso mese esordì nella top 40 della classifica americana e ciò la rese la
terza artista donna degli ultimi tredici anni ad avere più singoli
(precisamente 21 singoli) che hanno esordito nella top 40 di quella
classifica.[146] Nel mese di agosto, raggiunse la top ten nella stessa
classifica, e per la prima volta la Spears ha avuto tre singoli provenienti
dallo stesso album nella top ten americana.[147] Il 30 settembre 2011 entra in
rotazione radiofonica il quarto singolo, _Criminal_.[148] Il video del singolo
suscitò molte polemiche nel Regno Unito, dove la Hackney London Borough
Council affermò che la cantante all'interno del video "promuove la violenza
con una pistola"; tutto ciò portò la Spears a scusarsi se il concetto del
video era stato frainteso e a fare una donazione al concilio.[149] A fine 2011
la classifica _Billboard's 2011 Year End_ posizionò la cantante alla
quattordicesima posizione nella lista "Artist of the Year",[150] trentaduesima
nella "Billboard 200 Artists" e decima nella "Billboard Hot 100
Artists".[151][152] Alcuni critici, tra cui anche la rivista _Rolling Stone_ ,
hanno nominato _Till the World Ends_ come uno dei singoli più belli del
2011.[153][154][155] _Femme Fatale_ vende in tutto il mondo 3 milioni di
copie. Il 16 giugno 2011 a Sacramento ha inizio il The Femme Fatale Tour, suo
quinto tour mondiale, che conterà ben 79 date; di questo tour la Spears figura
anche tra i coreografi, nonché executive producer della successiva edizione
per home video del suddetto tour.

Il 9 settembre 2011, la Spears annunciò la pubblicazione del suo secondo album
di remix, intitolato _B in the Mix: The Remixes Vol. 2_ , che venne pubblicato
il 7 ottobre.[156] Lo stesso giorno, la RCA Music Group annunciò lo
scioglimento tra la Jive Records, la Arista Records e la J Records, quindi la
Spears (e tutti gli altri artisti che precedentemente erano segnati a una
delle tre etichette) pubblicherà nuovo materiale sotto l'etichetta
discografica RCA.[157][158]

Nel 2011 e nel 2013 condusse con Ryan Seacrest il Wango Tango Festival. Nel
febbraio 2012 Simon Cowell si mise in contatto con Britney per averla come
giudice nella nuova stagione di X-Factor USA.[159] Cowell e i produttori dello
show accettarono di pagarla 15 milioni di dollari per due stagioni e
aggiunsero anche che Trawick sarebbe stato uno dei produttori della prima
stagione.[160] Britney collaborò con Hasbro per la distribuzione di una
versione esclusiva di Twister Dance, che include un remix del singolo _Till
the World Ends_.[161] Britney realizzò anche uno spot pubblicitario, diretto
da Ray Kay, per promuovere il gioco. Il 21 novembre 2012 viene pubblicato il
singolo prodotto in collaborazione con will.i.am, intitolato _Scream&
Shout_.[161] Il 28 novembre uscì il video della canzone, diretto da Ben More,
collaboratore storico dei Black Eyed Peas.

Nella prima metà del 2013, Britney stessa affermò di aver incominciato a
lavorare a un nuovo album. Come produttore esecutivo dell'ottavo album venne
scelto will.i.am e, come dichiarò lui stesso, il nuovo album avrebbe contenuto
sonorità hip-hop.

Il 17 maggio 2013 venne pubblicata online una nuova canzone di Britney Spears,
_Ooh La La_ , destinata a essere la colonna sonora del film d'animazione _I
Puffi 2_. La canzone venne pubblicata il 17 giugno dello stesso anno, durante
la trasmissione radiofonica _On Air With Ryan Seacrest_ di Ryan Seacrest.

Nel settembre 2013 Britney annunciò sul suo profilo Twitter che _Work Bitch_
sarebbe stato il primo singolo. _Work Bitch_ fu presentata il 15 settembre su
IHeartRadio a causa della pubblicazione in rete di una versione in bassa
qualità del brano. Alla pubblicazione su iTunes, il singolo raggiunse la prima
posizione delle classifiche di quaranta paesi, tra cui l'Italia, mentre negli
Stati Uniti si classificò secondo dopo _Wrecking Ball_ di Miley Cyrus.

Il video di Work Bitch fu certificato da VEVO per aver raggiunto i 100 milioni
di visualizzazioni il 16 marzo 2014.

Quando il countdown del sito terminò, ci fu la diretta al Good Morning
America. La Spears annunciò durante il programma che l'ottavo album sarebbe
stato pubblicato il 3 dicembre 2013. Inoltre Britney annunciò l'imminente
residency show a Las Vegas presso il casinò Planet Hollywood. Gli show, come
annunciò la cantante, hanno avuto inizio il 27 dicembre 2013 e dureranno fino
al 2017.

Il 15 ottobre 2013, durante un'intervista per la radio britannica Capital FM,
annuncia il titolo del nuovo album: Britney Jean e svela il titolo di un'altra
traccia presente nel disco, _Alien_ prodotta da William Orbit. Il 25 ottobre
la Spears confermò che il secondo singolo del suo ottavo album sarebbe stato
_Perfume,_ uscito il 4 novembre.

L'esordio dell'album nella classifica americana Billboard avvenne alla numero
4, con una vendita pari a 107.000 copie. Nel resto del mondo l'album vendette
inoltre 15.300 copie in Germania, 13.000 copie nel Regno Unito, 17.600 copie
in Francia, 16.500 copie in Canada, 16.000 copie in Giappone e 6.000 copie in
Italia.

Nel mondo _Britney Jean_ ha venduto circa 280 000 copie all'esordio e circa un
milione in totale.

Il 28 agosto 2014 venne reso noto che la Spears avrebbe rinnovato il suo
contratto con la RCA e che avrebbe incominciato a scrivere e registrare nuova
musica. Il 25 settembre, durante un'intervista al Good Morning America, la
Spears ha confermato l'estensione del contratto con il Planet Hollywood di Las
Vegas per prolungare gli show, che si sarebbero dovuti concludere il 31
dicembre 2015.

A metà ottobre, la città di Las Vegas ha proclamato il _Britney Day_ per il 5
novembre, in onore della cantante per aver contribuito alla crescita economica
della città soprattutto per quanto riguarda il turismo. Durante la festività
furono consegnate le chiavi della città a Britney come gesto simbolico e
inoltre vennero annunciate nuove date del _Piece of Me Show_ e, inoltre, la
collaborazione della cantante per un'associazione che si occupa di malati di
cancro, in particolare bambini. Il giorno del Britney Day la cantante
ufficializzò la relazione col noto produttore e scrittore Charlie Ebersol, che
però si concluse nell'estate successiva dopo solo otto mesi di fidanzamento.

Nel maggio del 2015, la Spears pubblicò sul suo canale VEVO un singolo
promozionale che avrebbe anticipato il suo nono album, _Pretty Girls_ , in
collaborazione con la rapper australiana Iggy Azalea. Le due cantanti
presentarono ufficialmente il singolo durante la serata dei Billboard Music
Awards a Las Vegas il 17 maggio, con una performance pre-registrata dal palco
del _Britney: Piece of Me_.[162] Il 16 giugno fu pubblicato l'album _Déjà vu_
di Giorgio Moroder, nel quale Britney ha partecipato con una reinterpretazione
del brano _Tom's Diner_ di Suzanne Vega.

Il 16 agosto Britney partecipò ai Teen Choice Awards a Los Angeles, dove
ricevette il _Candie's Style Icon Award_ , nonché il nono premio della sua
carriera vinto in questa competizione.

Poco dopo la Spears confermò il suo ritorno in sala di registrazione per
creare nuovo materiale, molto probabilmente per il suo nono album in studio,
attraverso un tweet che subito attirò attenzioni: _"Just finished recording
some vox. Love this song. It makes me smile, and I hope it will make you smile
too... #B9"_.[163]

L'11 aprile 2016 Robin Leach del _Las Vegas Sun_ riportò che la Spears avrebbe
pubblicato il suo nuovo singolo entro un mese, e confermò inoltre _Make Me
(Oooh)_ come il titolo del brano che anticiperebbe il nono disco.[164]
Tuttavia la pubblicazione del singolo fu posticipata probabilmente a causa di
difficoltà tecniche nella produzione. In un'intervista, Joe Riccitelli, vice-
presidente esecutivo di RCA Records, rimandò l'uscita del nuovo singolo
all'estate del 2016.

Durante il mese di maggio, in collaborazione con Glu Mobile, la Spears lanciò
un gioco per dispositivi mobili, intitolato "Britney Spears: American Dream",
un'applicazione scaricabile gratuitamente e utilizzabile sia su IOS sia su
Google Play. Prima di lei ci hanno provato anche altre star come Katy Perry e
Kim Kardashian.[165]

Spears si esibì nella performance d'apertura dei Billboard Music Awards in un
medley di alcuni suoi brani. Alla fine dell'esibizione fu premiata con il
"Millenium Award", mentre l'esibizione fu lodata dalla critica. Il presunto
nuovo singolo, invece, come affermarono molte voci vicine alla cantante,
sarebbe stato un duetto insieme con il rapper G-Eazy.[166] Il 19 giugno 2016
vinse l'Mtv Music Awards in Italia, tenutosi a Firenze.[167]

Il 15 luglio fu pubblicato il singolo _Make Me..._ , in collaborazione con
G-Eazy. Il singolo raggiunse la prima posizione di iTunes in 55 paesi diversi,
compresi Italia e Stati Uniti.

Il 3 agosto è la stessa Britney che, tramite un tweet, rivelò il titolo del
nuovo album. Il disco intitolato _Glory_ sarebbe stato disponibile il 26
agosto su Apple Music, iTunes e altre piattaforme digitali. Inoltre sarebbe
stato dato in omaggio un singolo promozionale, "Private Show" solo a chi
prenotasse il disco.[168] Nelle settimane seguenti vennero pubblicati come
singoli promozionali _Clumsy_[169] e Do You Wanna Come Over?. Il 28 agosto
partecipò agli MTV Video Music Awards, dopo nove anni dall'ultima esibizione.
Britney si è esibita con un medley di _Make Me..._ e _Me, Myself& I_ insieme
con il rapper G-Eazy.[170]

L'album _Glory_ ottenne un buon successo commerciale nelle classifiche
mondiali, riuscendo a esordire alla numero 1 in Italia e alla numero 2 in
Regno Unito, entrambi i migliori posizionamenti della cantante nei paesi. Non
riuscì però a esordire alla n. 1 negli Stati Uniti, dove si accontentò della
posizione n. 3. In totale il disco ha venduto finora più di 700mila copie.

Il 24 settembre Britney partecipò all'iHeartRadio festival a Las Vegas, dove
si esibì per circa trenta minuti[171].

Il 16 novembre venne pubblicato come secondo singolo il brano _Slumber Party_
in versione remix con Tinashe, mentre il 18 venne pubblicato sul canale Vevo
della Spears il videoclip diretto da Colin Tilley. La canzone esordì alla
posizione 86 nella classifica Billboard Hot 100, senza promozione da parte
della cantante. Poche settimane dopo Britney, in un'intervista per il magazine
"Vegas Player", rivelò di essere già tornata in studio di registrazione per
creare nuovo materiale, pensando già a un nuovo disco.[172]

Nel gennaio 2017 fu ufficializzata la relazione tra la Spears e Sam
Asghari,[173] 23enne modello che ha partecipato alla realizzazione del video
musicale di Slumber Party. Sempre nel gennaio 2017 Britney vinse quattro premi
ai People's Choice Awards, nelle categorie "Favorite Pop Artist", "Female
Artist", "Social Media celebrity" e "Comedic Collaboration" per uno sketch con
Ellen DeGeneres.[174] Con le date di febbraio 2017 il residency show Britney:
Piece of Me a Las Vegas ha superato i 100 milioni di dollari in incassi e più
di 700 000 biglietti venduti.[175]

Il 27 marzo 2017 la cantante ha ufficializzato il nuovo tour, Britney: Live in
Concert in Asia.[176][177] Le prime date confermate furono quelle di Tokyo,
Osaka, Manila, Hong Kong e Tel Aviv.[178][179] Ad aprile, il Partito Laburista
Israeliano dichiarò di aver spostato le primarie per l'elezione del leader il
giorno successivo al concerto della Spears, per non sovrapporre i due eventi e
perché ci sarebbe stata una grande affluenza di pubblico al concerto, 56.000
persone.[180] Pochi giorni dopo il manager della cantante, Larry Rudolph,
confermò in un'intervista che la residency Britney: Piece of Me a Las Vegas si
sarebbe conclusa definitivamente il 31 dicembre 2017, senza però smentire voci
a riguardo di un possibile nuovo contratto.[181][182]

Il 29 aprile, durante la serata dei Radio Disney Music Awards, la popstar è
stata insignita del premio "Icon Award" diventando la prima artista a ricevere
tale riconoscimento.[183]

Il 4 novembre Britney ha ufficialmente inaugurato il "Britney Spears Campus",
una struttura di accoglienza dentro il centro pediatrico oncologico di Las
Vegas finanziata grazie alla donazione della popstar da 1 milione di dollari,
derivanti dalla vendita di ciascun biglietto del suo residency show Britney:
Piece of Me.[184][185] Pochi giorni dopo, il residency show di Las Vegas ha
vinto ben quattro premi nelle categorie _Best Resident Perfomer_ , _Best
Production Show_ , _Best Bacherolette_ e _Best Bachelor Party_ dei "Best of
Las Vegas Awards 2017".[186] A dicembre è stata stilata la classifica dei tour
femminili più redditizi, la Spears si trova al 6º posto grazie alla sua
tournée in Asia che le ha fruttato 25 milioni di dollari in 11 date.

Il 22 dicembre la Spears annuncia sul suo profilo Facebook che l'8 agosto 2018
terrà un concerto in Danimarca (a Skanderborg) in occasione dello Smukfest
festival 2018: il concerto sarà una rivisitazione del _Britney: Piece of Me_
di Las Vegas e farà probabilmente parte del Britney: Live in Concert
cominciato in Asia l'estate precedente.[187]

Il 31 dicembre la popstar si è esibita in diretta televisiva per la ABC
direttamente dal palco del suo residency show Britney: Piece of Me per il
"Dick Clark’s New Year’s Rockin’ Eve" con Ryan Seacrest[188], l'evento a Times
Square. Il programma è stato seguito da 25,6 milioni di telespettatori,
stabilendo un record di audience per ABC.[189] L'ultimo show a Las Vegas del
31 dicembre ha infranto il record dello spettacolo più redditizio di una
residency nella _Città del peccato_ , con 4.600 biglietti venduti e 1.172.000
dollari di incasso.[190] Con la pubblicazione dei dati ufficiali lo spettacolo
Britney: Piece of Me ha incassato in totale 137,6 milioni di dollari e venduto
916.184 biglietti in 248 spettacoli.[191]

Il 23 gennaio 2018 ha annunciato che si esibirà con il suo _Britney: Live in
Concert_ in Nord America e in Europa tra luglio e settembre.[192][193] Il 25
febbraio la popstar ha ricevuto il premio "Fragrance of the Year" per il suo
profumo _Fantasy In Bloom_ del 2017 agli Hollywood Beauty Awards.[194] Il 20
marzo è stato annunciato che la cantante è ufficialmente il testimonial per la
nuova collezione _Memento2_ di Kenzo, lussuosa casa di moda parigina.[195] Il
12 aprile Britney è stata premiata con il prestigioso Vanguard Award ai GLAAD
Media Awards, come riconoscimento per il suo sostegno alla comunità LGBT.[196]
Il 17 giugno Pitbull ha annunciato a KTU Radio che lui, la Spears e Marc
Anthony stanno lavorando a una canzone, progetto pensato durante le loro
Residency di Las Vegas.[197]

Il 12 luglio ha dato il via alla seconda leg del tour _Britney: Live in
Concert_ incominciato nell'estate del 2017, con la prima tappa in Nord America
a Washington.[198] Il 4 agosto Britney ha inaugurato la terza leg, in Europa.
Lo spettacolo è stato accolto positivamente dal pubblico e dalla critica.[199]

Il 18 ottobre la popstar ha annunciato la nuova residency a Las Vegas
intitolata _Britney: Domination_ , che avrebbe dovuto avere inizio il 13
febbraio 2019 al Park Theater del MGM Casino;[200] tuttavia, nel gennaio 2019
la Spears annuncia la temporanea cancellazione della residency, per dedicarsi
a suo padre gravemente ammalato.[201]

La vita privata della cantante è stata spesso al centro delle cronache rosa a
causa dei numerosi problemi personali. La Spears ha girato un documentario per
chiarire quello che le è successo e per raccontare la sua versione dei fatti
raccontati dai media sul suo conto negli ultimi anni. Il video si chiama
_Britney: For the Record_. Tra il 1999 e il 2002 è stata legata
sentimentalmente al collega Justin Timberlake; il rapporto è terminato in
maniera travagliata, tanto che l'artista ha dedicato alla ex fidanzata una
canzone divenuta tra le più note della sua carriera, _Cry Me a River_.[202]
Nel settembre 2003 incomincia una relazione con l'amico d'infanzia Jason Allen
Alexander che sposa il 3 gennaio 2004 nella "The Little White Wedding Chapel"
di Las Vegas, in Nevada. Il matrimonio fu annullato 55 ore dopo, con un
comunicato che affermava che la Spears «non era in grado di comprendere le sue
azioni».[203]

Nel febbraio 2004 Spears annuncia il fidanzamento con il ballerino
statunitense Kevin Federline. Le fasi iniziali della loro relazione furono
raccontate nel primo reality show della Spears, _Britney and Kevin: Chaotic_.
I due si sposano il 18 settembre 2004, ma non furono legalmente sposati fino a
tre settimane dopo a causa di un ritardo di finalizzazione dell'accordo
prematrimoniale.[12] La coppia ha avuto due figli.[204] Il 7 novembre 2006
Spears chiede improvvisamente il divorzio, citando differenze
inconciliabili.[205] Il divorzio è stato ufficializzato nel luglio del 2007,
quando la coppia raggiunse un accordo circa il mantenimento e la custodia dei
figli.

Il 16 febbraio 2007, la Spears entrò in una clinica di riabilitazione ad
Antigua nei Caraibi, in cui trascorse meno di ventiquattr'ore. La notte
seguente si recò presso un parrucchiere di Los Angeles. Secondo alcuni
testimoni Britney era confusa e agitata, e dopo il rifiuto da parte della
parrucchiera alla richiesta di rasarle la testa Britney prese un rasoio
elettrico e lo fece da sola. L'episodio finì sulle prime pagine di quotidiani,
riviste e siti di gossip.[206] Nelle settimane seguenti si fece ricoverare
spontaneamente in un'altra clinica di riabilitazione.[207] Dopo aver
completato il programma di riabilitazione alla clinica Promises, scrisse sul
suo sito web: «Ho davvero toccato il fondo. Ora non penso che il mio problema
fosse alcol o depressione. [...] ero come una bambina affetta da ADHD
(Sindrome da deficit di attenzione e iperattività), che corre in giro».[12]

Nell'ottobre 2007 perse la custodia dei figli. Le ragioni del giudice non
furono mai rivelate in pubblico.[208] Il 3 gennaio 2008 Britney si rinchiuse
nel bagno di casa sua coi due figli, rifiutandosi di riconsegnarli ai
rappresentanti legali dell'ex marito. Fu poi trasportata in ambulanza e
ricoverata al Cedars-Sinai Medical Center, dopo che la polizia giunta a casa
sua notò che sembrava essere sotto l'influenza di sostanze stupefacenti. Il
giorno seguente, le furono tolti i diritti di far visita ai figli e Kevin
Federline ne ottenne la custodia completa. Alla fine del mese, fu trasferita
nel reparto psichiatrico del Ronald Reagan UCLA Medical Center con codice 5150
- Trattamento sanitario obbligatorio. I giudici le affidarono come tutori
temporanei il padre Jamie Spears e il procuratore Andrew Wallet, dando loro il
completo controllo dei suoi beni.[12] La popstar fu dimessa il 6 febbraio del
2008.[209]

Nel luglio 2008 la Spears raggiunse un accordo con Federline e riottenne
l'affidamento congiunto. Nei mesi successivi si ristabilì completamente,
riottenendo anche l'uso dei suoi beni.[210] A inizio 2015, dopo 7 anni,
riottenne la custodia completa dei figli.

Nel novembre 2018 il padre di Britney è stato operato per la rottura di una
parte dell'intestino. La situazione ha spinto la popstar ad annullare la sua
residency a Las Vegas _Britney: Domination_ e a prendere una pausa indefinita.
Dopo due mesi di assenza dalle scene e dai social è trapelata la notizia che
Britney si sia presentata in una clinica di salute mentale per essere
ricoverata perché "devastata" per la malattia del padre.[201]

Il 24 aprile 2019, sui social dopo mesi di assenza, la cantante annuncia di
essersi ripresa e di stare meglio, e che tornerà sulle scene molto presto.

Nonostante ciò, molti fan hanno speculato che la cantante sia stata costretta
ad andare nella clinica di salute e hanno accompagnato le loro proteste con il
motto “ _#FreeBritney_ ”.[211] Ad avallare la situazione le dichiarazioni
fatte dal suo manager Larry Rudolph il 14 maggio 2019, che confermarono il
nuovo ricovero della Spears in una clinica d'igiene mentale. Rudolph inoltre
espresse che, se la cantante non si fosse più ripresa fisicamente e
psicologicamente, avrebbe potuto non esibirsi mai più dal vivo.[212] Tuttavia
il 19 maggio viene intercettata da un giornalista di TMZ mentre faceva
shopping a cui dichiarò che presto sarebbe tornata a cantare e si sarebbe
presto esibita.[213][214]

Dopo il suo esordio, la Spears venne indicata come l'autrice della rinascita
del teen pop alla fine degli anni novanta. Il quotidiano Daily Yomiuri disse
che «I critici musicali l'hanno considerata come la più dotata icona pop tra i
giovani dopo molti anni, ma la Spears si è posta degli obiettivi un po' più
ottimistici: vuole riuscire a raggiungere il livello di superstar come Madonna
e Janet Jackson».[215] Rolling Stone scrisse: «Britney Spears continua
sull'archetipo di reginetta del rock & roll, di bambola salopette,
dell'angioletto che ha appena iniziato a farsi conoscere».[216] Rami Yacoub,
che co-produsse l'album di esordio della Spears con Max Martin, commentò: «Ho
notato con Denniz Pop e i precedenti collaboratori di Max che, quando
registriamo le canzoni, c'è come qualcosa di nasale. Con gli 'N Sync e i
Backstreet Boys, abbiamo puntato su quella voce nasale. Quando Britney ci ha
provato, le è uscito questo tipo di voce rauca, ma sexy».[217] Dopo la
pubblicazione del suo primo album, Chuck Taylor di Billboard osservò: «La
Spears è diventata una performer completa, con veloci passi di danza, una voce
- seppur giovane - vera e funkie [...] _(You Drive Me) Crazy_ , il suo terzo
singolo [...] dimostra lo sviluppo individuale della Spears, mostrando che a
17 anni sta trovando il tono di voce giusto dopo tanti mesi di pratica».[218]
Stephen Thomas Erlewine di Allmusic si riferì alla sua musica come «una
miscela di dance-pop contagioso e dolci ballate».[219] La Spears avrebbe
commentato più avanti: «Con _...Baby One More Time_ , non ho mai dovuto usare
tutta la mia voce. Le canzoni erano fantastiche, ma non difficili».[220]

_Oops!... I Did It Again_ e i seguenti album videro la Spears lavorare con
diversi produttori R&B contemporanei, per arrivare a «una combinazione di
bubblegum, urban soul, e raga».[221] Il terzo album, _Britney_ derivò dalla
nicchia del teen pop, «nel ritmo e nella melodia [...] è più nitido, più duro
di quelli venuti prima.».[222] Guy Blackman del The Age scrisse che nonostante
a pochi importa ascoltare un intero album della Spears, «la cosa più
importante della Spears è che i suoi più grandi successi, non importa quanto
pre-confezionati o incredibilmente lucidi, hanno sempre convinto grazie alla
sua guida, il suo impegno e la sua presenza. Per la maggior parte dei suoi fan
adolescenti, la Spears esprime perfettamente i bisogni contrastanti
dell'adolescenza, la tensione tra castità ed esperienza sessuale, tra edonismo
e responsabilità, tra sicurezza e vulnerabilità».[223] Britney Spears è una
soubrette[224], anche se molti critici ritengono sia in realtà un contralto
che ha scelto di cantare in Soubrette[225].

Anche le sue abilità vocali sono state criticate, spesso paragonate alla
collega Christina Aguilera.[226] Il critico Allan Raible derise l'uso
eccessivo, in _Circus_ , di effetti digitali e robotici. Egli scrive: «Non è
mai stata una grande cantante [...] Riuscirebbe a cantare queste canzoni senza
arrangiamenti ed effetti vocali? Ancora più importante, qualcuno vuole
sentirla provare una tale esibizione? Ha importanza? No. L'attenzione è ancora
sull'immagine e non sul contenuto».[227] La sua immagine e il suo personaggio
furono spesso paragonati a Christina Aguilera. David Browne di Entertainment
Weekly osservò: «Christina Aguilera può esibire pelle e ombelico, ma nella sua
musica e nei suoi modi, è troppo ansiosa per offendere — è una brava ragazza
che finge di essere cattiva. La Spears, invece, sembra una cattiva ragazza che
si comporta bene».[228] Al contrario, Allmusic commentò: «Come la pari
Christina Aguilera, Britney equipara la maturità con la sessualità visibile e
il suono martellante di locali nightclub [...] Se Christina viene riconosciuta
come una promiscua di natura, Britney è la ragazza della porta accanto che va
al college, beve e fuma e balla e ha rapporti sessuali un po' troppo temerari,
perché è la prima volta che può indulgere».[229] Sal Cinquemani dello Slant
Magazine fece notare: «La disparità tra la Aguilera e la Spears non può essere
misurata solo dal timbro di voce e dal numero di ottave [...] La popolarità
dell'Aguilera non ha mai raggiunto quella di Britney».[226]

Come nel caso di altre popstar orientate al ballo, la Spears è stata criticata
per l'uso del playback mentre esegue alcune canzoni nelle esibizioni dal vivo.
Lo scrittore Gary Giddins scrisse sul suo libro _Natural selection: Gary
Giddins on comedy, film, music, and books_ che «tra i tanti accusati di
muovere le labbra mentre il resto è fatto da un computer ci sono Britney
Spears, Luciano Pavarotti, Shania Twain, e Madonna».[230] Rashod D. Ollison
del The Baltimore Sun osservò: «Molte popstar sentono di non avere altra
scelta se non cercare di migliorarsi vocalmente. Dall'avvento di MTV e altri
canali musicali, il pubblico ha visto video musicali sempre più elaborati con
effetti speciali sbalorditivi, coreografie pazzesche, vestiti fantastici,
corpi meravigliosi. E lo stesso livello di perfezione è richiesto anche su un
palco. Se Britney Spears, Janet Jackson o Madonna cantassero in modo stridulo
e piatto senza una base di supporto, i fan non pagherebbero fino a 300 euro
per un biglietto».[231] Giddins aggiunse: «È stato detto che i fan di Britney
Spears preferiscono che canti in playback - nonostante le smentite
dell'interessate nel farlo (contraddette dai suoi stessi registi) - perché si
aspettano uno spettacolo impeccabile quando pagano alte cifre per un
concerto».[230] In Australia, il Ministro del Commercio Equo e Solidale
Virginia Judge ha fatto stampare degli avvisi sui biglietti di ogni concerto
che contiene parti in playback. Ha commentato: «Potrebbero essersi presentati
dei casi in cui le persone avrebbero comprato un biglietto pensando che
avrebbero assistito a un concerto dal vivo [...] per alcune persone significa
che è tutto dal vivo, è fresco, succede in quel momento, non è qualcosa di
pre-registrato. Bisogna essere certi del fatto che sanno di pagare per quello
che vogliono vedere».[232] Notando la prevalenza dell'uso del playback, il Los
Angeles Daily News riportò: «Nel contesto di un concerto di Britney Spears,
importa davvero? Come uno spettacolo di Las Vegas, non vai per sentirla
cantare, vai per lo spettacolo di insieme».[233] Similmente, Aline Mendelsohn
dell'Orlando Sentinel sottolineò: «Mettiamo in chiaro una cosa: un concerto di
Britney Spears non riguarda la musica [...] bisogna ricordarsi che si basa
sugli aspetti visivi, non musicali».[234] Il critico Glenn Gamboa commentò che
i suoi tour sono «come la sua vita - un'impresa massiccia per far soldi
progettata per evidenziare i suoi talenti distraendo dai suoi difetti, con un
mix di sex appeal techno e luci da discoteca. E, come la sua vita, è più o
meno un successo».[235]

Nel corso della sua carriera, la Spears ha fatto frequenti paragoni con
Madonna e Janet Jackson, in termini di voce, coreografie e presenza sul palco,
citando entrambe come ispiratrici del suo lavoro. Ha poi anche citato Michael
Jackson. Guy Blackman sostenne: «C'è ancora molto che può piacere della sua
discografia. La Spears non ha solo lavorato con grandi nomi, ha reso tali nomi
grandi, e ha mantenuto alto il suo livello per anni nel mercato più volubile
del mondo, mentre la maggior parte delle aspiranti starlette è fortunata a
sopravvivere a un mese».[223] Anche il rispetto di Madonna per la Spears è
stato soggetto di osservazioni. Santiago Fouz-Hernández e Freya Jarman-Ivens,
autori di _Madonna's drowned worlds: new approaches to her cultural
transformations, 1983-2003_ notarono che la relazione di diverse generazioni
più conosciuta è quella tra la Spears e Madonna, relazione della quale «La
stampa divenne quasi ossessionata dalla loro relazione di reciproca
ammirazione».[236]

La cantante fondò _The Britney Spears Foundation_ , un ente caritatevole che
aiuta i bambini bisognosi. La filosofia dietro questa fondazione è che la
musica e l'intrattenimento possono essere come una cura per questi
bambini.[237] Nel mese di aprile del 2002, grazie agli sforzi della cantante e
della fondazione, venne inviata una somma pari a un milione di dollari alle
famiglie degli uomini che prestarono il loro soccorso dopo la caduta delle
Torri Gemelle l'11 settembre 2001, inclusi i vigili del fuoco di New York, la
polizia della città e il porto del New Jersey.[238] Tuttavia, venne riportato
che nel 2008 la fondazione ha avuto un deficit di 200.000 dollari.[239] Dopo
che la Spears perse la tutela dei beni, suo padre e Andrew Wallet azzerarono
gli sforzi, fino a chiudere del tutto l'associazione nel 2011.[240] Il 30
ottobre 2001 la Spears, insieme con Bono e ad altri artisti, sotto il nome
"Artists Against AIDS Worldwide", pubblicarono un singolo chiamato _What's
Going On_ con l'intenzione di combattere l'AIDS in Africa e in altre regioni
impoverite.[241] In occasione dell'Uragano Katrina nel 2006, Britney donò
350.000 dollari a _Music Rising_.[242] Più tardi, nel 2011, la cantante donò
200.000 dollari durante l'evento _An Evening of Southern Style_ in una
residenza privata a Beverly Hills per aiutare l'associazione _St. Bernard
Project_ , con l'aiuto di altre celebrità, come Hilary Duff, Selena Gomez,
Kelly Osbourne, Kellan Lutz e Kim Kardashian.[243] Britney si occupò di molte
campagne caritatevoli durante la sua carriera, per esempio aiutò
l'associazione _Gilda's Club Worldwide_ contro il cancro,[244] la _Promises
Foundation_ e la _United Way_ , con lo scopo di aiutare le famiglie con
qualsiasi tipo di situazioni svantaggiose.[242] Da quando la popstar ha
cominciato i suoi spettacoli fissi a Las Vegas nel 2013, ha mostrato interesse
nell'aiutare varie cliniche specializzate nella cura del cancro dei bambini.
Infatti nell'ottobre 2014 Britney ha donato 120.000 dollari alla fondazione
Nevada Childhood Cancer Foundation.[245] Inoltre, per ogni singolo biglietto
venduto dei suoi spettacoli, 1 dollaro viene trattenuto e donato sempre alla
NCCF in beneficenza. A oggi circa 500.000 dollari sono stati donati a tale
associazione.[246] Per sostenere le famiglie colpite dalla Strage di Las Vegas
del 1º ottobre 2017 la cantante ha venduto all'asta un suo dipinto, venduto
per 10.000 dollari.[247] In una conferenza ha spiegato il significato
dell'opera, a tema floreale, che rappresenta una sorta di rinascita.

Spears divenne un'icona pop internazionale immediatamente dopo aver
incominciato la sua carriera. Il magazine Rolling Stone scrisse: «Una delle
cantanti femminili più controverse e di successo del ventunesimo secolo,
Britney Spears (insieme con i Backstreet Boys e agli 'N Sync) ha guidato
l'ascesa del teen-pop post-millenario. Ha poi guidato quella che sembrava
essere la sua stessa fine, con la sua discutibile genitorialità, abuso di
sostanze e il suo comportamento bizzarro in generale che è diventato costante
mangime per i tabloid.».[248] È entrata nel Guinness World Records come
"Artista donna giovane con l'album di maggior successo" per il suo album di
esordio, _...Baby One More Time_ , che solo negli Stati Uniti ha venduto più
di 13 milioni di copie.[249][250] Melissa Ruggieri del Richmond Times-Dispatch
disse: «Viene anche ricordata per essere la giovane artista con le vendite
maggiori. Prima di diventare ventenne Britney ricevette il premio come
cantante femminile con il maggior numero di fan in tutto il mondo superando
Madonna.

"Britney Spears" è stata la stringa di ricerca più ricorrente su Yahoo! per
quattro anni consecutivi e ben sette volte in totale.[249] La Spears entrò nel
Guinness World Records come "Most Searched Person" per due volte, nel 2007 e
nel 2009. Ha anche avuto una grande influenza su diversi nuovi artisti,
inclusi Kristinia DeBarge,[251] Lana Del Rey, Jessie J, la quale ha affermato
che senza Britney e Madonna lei e altre pop star non esisterebbero. Lady
Gaga,[252] Little Boots,[253] Selena Gomez,[254] Pixie Lott[255] e Miley
Cyrus, che ha citato la Spears come una delle sue più grandi ispirazioni e a
cui si è anche riferita nella sua hit _Party in the U.S.A._.[256][257] Bebo
Norman ha scritto una canzone sulla Spears, intitolata _Britney_ , pubblicata
come singolo. La boy band Busted ha scritto una canzone dallo stesso titolo,
presente nel loro album di esordio.[258] È stata menzionata anche nel brano
_Don't Let Me Get Me_ di Pink (cantante). Richard Cheese definì Britney Spears
"una cantante notevole" e continuò definendola "versatile" e quello che
l'industria discografica chiama "artista". People magazine e MTV riportarono,
il 1º ottobre del 2008, che la John Philip Sousa Middle School, nel Bronx,
aveva chiamato il proprio studio musicale in onore di Britney Spears.[259] La
stessa Spears era presente alla cerimonia, occasione nella quale ha donato 10
000 dollari al programma musicale dell'istituto.[260]

In tutta la sua carriera Britney è stata nominata 560 volte e ha vinto oltre
430 premi, rendondola la seconda artista più premiata di sempre, dopo Michael
Jackson. Dal 1998 a oggi i premi e i riconoscimenti più importanti che ha
ricevuto sono:

**Glaad Media Awards**

**Teen Choice Awards**

**Bambi awards**

**Vevo Certified**

Britney Spears nel corso della sua carriera ha ricevuto otto nomination ai
Grammy Awards, ma è riuscita a vincere solo nel 2005, con il singolo
_Toxic_.[264]

****Mtv Italia Awards****

**Hollywood Beauty Awards**

Britney in collaborazione con l'azienda di cosmetici Elizabeth Arden ha
prodotto, fino a ora, più di venti fragranze. Del suo primo profumo Curious,
lanciato nel 2004, sono state vendute più di 500 milioni di
boccette.[269][270] Nel 2012 è stato riportato che l'impero dei profumi della
Spears ha raggiunto un fatturato di più di 1,5 miliardi di dollari.[271]

La Spears firmò nel 2010 una linea di abbigliamento in edizione limitata per
il marchio Candies, marchio del quale era anche testimonial. Nel 2014 lanciò
_The intimate Britney Spears_ , la sua linea di lingerie femminile che rimase
attiva fino al 2016[273]. Per promuoverla, Britney fece un minitour di
presentazione tra America ed Europa[274]. Nel 2018 la Spears è apparsa come
protagonista della collezione Memento N° 2 della rinomata casa di moda
parigina Kenzo[195].

Altri progetti

