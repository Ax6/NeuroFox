_**Mujaheddin**_ (in arabo: مجاهدين‎), erronea traslitterazione giornalistica
di _mujāhidīn_ (pl. di _mujāhid_ ( **مجاهد** ), indica il "combattente
impegnato nel jihād" o anche, per estensione, "patriota". A partire dalla
seconda metà del Novecento tale termine si diffonde nei Paesi occidentali per
indicare i guerriglieri di ispirazione islamica, specie quelli che negli anni
Ottanta si opponevano all'Unione Sovietica nell'ambito della guerra in
Afghanistan.[1] Durante la guerra civile siriana l'Esercito dei Mujaheddin è
un insieme di gruppi di ribelli anti-governativi impegnati prevalentemente
nella lotta all'ISIS.

Alla fine del XX secolo, il termine "mujaheddin" è divenuto popolare sui mass-
media per descrivere diversi guerriglieri armati che si ispiravano più o meno
appropriatamente alla cultura religiosa islamica. La parola non implica alcun
significato legato ai concetti di "santo" o di "guerriero", dal momento che il
vocabolo ha il solo significato di "combattere" per qualcosa di giusto e
nobile, non solo per l'Islam quindi ma anche, ad esempio, per la propria
patria, ed è quindi per questo che il vocabolo significa anche "patriota", nel
senso più laico e nazionalista del termine ( _al-Mujāhid al-Akbar_ , "il
combattente supremo" era l'espressione usualmente adoperata per il "laico"
presidente tunisino Habib Bourghiba, mentre l'organo più importante del laico
FLN algerino era il quotidiano _al-Mujāhid_ ).

Le parole arabe hanno di solito una radice di tre lettere; la radice di
_mujāhidīn_ è J-H-D ( **ج \- ه \- د**), che significa "sforzo", ed è la stessa
radice di _jihād_ ("impegno doveroso", "sforzo obbligatorio"). Il _Mujāhid_ è
quindi in origine qualcuno che compie uno sforzo o che s'impegna in qualcosa.
Col tempo il termine ha assunto un significato che è prettamente religioso o
militare (o entrambi), per cui lo si può tradurre come "combattente del
_jihād_ " oppure, semplicemente, come _patriota_.

I più noti e temuti tra i mujaheddin furono quelli appartenenti a diversi
gruppi d'opposizione, non strettamente legati tra loro, che combatterono
contro l'invasione sovietica dell'Afghanistan tra il 1979 e il 1989, e che si
combatterono l'un l'altro nella successiva guerra civile. Questi mujaheddin
furono finanziati, armati e addestrati in modo significativo da Stati Uniti
(durante le presidenze di Jimmy Carter e Ronald Reagan), Pakistan e Arabia
Saudita.[2] Reagan fece riferimento a questi mujaheddin come a "combattenti
per la libertà ... che difendono i principi di indipendenza e libertà che
formano le basi della sicurezza e della stabilità globali".[3]

Un saudita molto facoltoso di nome Osama bin Laden fu un importante
organizzatore e finanziatore dei mujaheddin; il suo Maktab al-Khidamat (MAK)
_(Ufficio dei Servizi)_ convogliò soldi, armi, e combattenti musulmani
provenienti da tutto il mondo in Afghanistan, con l'assistenza e il supporto
dei governi statunitense, pakistano e saudita. Nel 1988, bin Laden lasciò il
MAK assieme ad alcuni dei suoi membri più militanti per formare al-Qa'ida,
allo scopo di espandere la resistenza anti-sovietica in un movimento
fondamentalista islamico.

I mujaheddin "vinsero" quando l'Unione Sovietica ritirò le truppe
dall'Afghanistan nel 1989, seguite dalla caduta del regime di Mohammad
Najibullah nel 1992. Comunque, i mujaheddin non fondarono un governo unito, e,
dopo la ritirata sovietica, si divisero in due fazioni, l'Alleanza del Nord e
i Talebani, che vennero a scontrarsi per il controllo del paese afghano e
iniziarono una terribile guerra civile. I mujaheddin vennero a loro volta
estromessi dal potere dai Talebani nel 1996.

Il movimento di resistenza afghana nacque nel caos, si diffuse e trionfò
caoticamente, e non trovò un modo per governare differentemente. Praticamente
tutte le sue guerre vennero dichiarate localmente da signori della guerra
regionali. Con il sofisticarsi della guerra, crebbero l'appoggio esterno e la
coordinazione regionale. Anche così, le unità di base delle organizzazioni di
mujaheddin e le loro azioni, continuarono a riflettere la natura altamente
frammentata della società afghana.

Nel corso della guerriglia, la leadership venne associata in maniera
distintiva con il titolo di "comandante". Questo si applicava a capi
indipendenti che evitavano l'identificazione tramite un'elaborata burocrazia
militare associata a gradi come quello di generale. Quando la guerra produsse
dei capi che godevano di una certa reputazione, il titolo di "comandante"
veniva conferito a capi di unità combattenti di tutte le dimensioni, indicando
orgoglio per l'autonomia, auto-sufficienza, e legami distinti con la comunità
locale. Il titolo incarnava l'orgoglio afghano nella sua lotta contro un
nemico dalla potenza schiacciante. La frammentazione del potere e della
leadership religiosa erano i due valori evocati dalla nomenclatura creata
dalla guerra. Nessuno dei due era stato favorito dall'ideologia dell'ex stato
afghano.

Olivier Roy stima che dopo quattro anni di guerra, esistevano almeno 4.000
basi dalle quali operavano le unità di mujaheddin. La maggior parte di queste
erano affiliate ai sette partiti espatriati con base in Pakistan, che
servivano come fonte di rifornimenti e fornivano vari gradi di supervisione. I
comandanti più importanti guidavano tipicamente unità di 300 uomini o più,
controllavano diverse basi e dominavano un distretto o una suddivisione di una
provincia. Si tentò di creare organizzazioni gerarchiche sopra il livello
delle basi. Le loro operazioni variavano molto negli obiettivi, i più
ambiziosi vennero ottenuti da Ahmad Shah Massoud della Valle del Panjshir, a
nord di Kabul. Egli guidò almeno 10.000 uomini addestrati alla fine della
guerra contro i sovietici, e aveva espanso il suo controllo politico delle
aree dominate dai Tagiki sulle province nordorientali dell'Afghanistan, sotto
la supervisione del Consiglio del Nord.

Roy descrive anche le differenze regionali, etniche e settarie nelle
organizzazioni dei mujaheddin. Nelle zone Pashtun, ad est, sud e sud-ovest, la
struttura tribale, con le sue molte suddivisioni rivali, fornì le basi per
l'organizzazione militare e la leadership. La mobilitazione poteva essere
facilmente collegata alle tradizionali alleanze delle _lashkar_ (forze
combattenti) tribali. In condizioni favorevoli tali formazioni potevano
raggiungere rapidamente più di 10.000 uomini, come avvenne quando grossi
attacchi sovietici vennero lanciati nelle province orientali, o quando i
mujaheddin assediavano le città, come Khowst nella provincia di Paktia. Ma in
campagne di quest'ultimo tipo le tradizionali esplosioni di forza lavoro -
tradizionalmente comuni subito dopo la fine della mietitura - si rivelarono
obsolete quando venivano affrontate da difensori ben asserragliati e con
armamenti moderni. La durata dei lashkar era notoriamente breve; pochi assedi
ebbero successo.

La mobilitazione dei mujaheddin nella regione non-Pashtun affrontarono
ostacoli molto diversi. Prima dell'invasione, pochi non-Pashtun possedevano
armi da fuoco. All'inizio della guerra queste erano facilmente disponibili da
parte di truppe dell'esercito o della gendarmeria che disertavano o che
cadevano in imboscate. Il mercato internazionale delle armi e il supporto
militare straniero tesero a raggiungere per ultime queste aree. Nelle regioni
settentrionali era sopravvissuta una piccola tradizione militare sulla quale
costruire la resistenza armata. la mobilitazione venne principalmente da parte
di una leadership politica strettamente legata all'Islam.

Roy mette a confronto in modo convincente la leadership sociale delle figure
religiose nelle regioni dell'Afghanistan di lingua persiana o turca con quelle
dei Pashtun. Mancando di una forte rappresentanza politica in uno stato
dominato dai Pashtun, le comunità di minoranza guardavano ai pii dotti e ai
carismaticamente riveriti _pir_ (santi) in cerca di leadership. Estese reti
marabuttiche e di sufi si diffusero nelle comunità delle minoranze,
prontamente disponibili come basi per il comando, l'organizzazione, la
comunicazione e l'indottrinamento. Queste reti fornirono anche la
mobilitazione politica, che portò ad alcune delle più efficaci operazioni di
resistenza della guerra.

Molti musulmani da altre nazioni si offrirono volontari per aiutare i vari
gruppi di mujaheddin in Afghanistan, e ottennero una significativa esperienza
nella guerriglia. Alcuni gruppi di questi veterani sono stati un fattore
importante nei più recenti conflitti svoltisi nel mondo musulmano e attorno ad
esso.

Più recentemente, il termine viene usato dai guerriglieri che combattono
l'occupazione statunitense in Iraq, combattenti che appartengono sia ai
sunniti che agli sciiti. Il termine è stato usato in particolare per
descrivere i combattenti che hanno resistito all'assedio di Falluja da parte
dei Marines nell'aprile del 2004. Successivamente alla fine dell'assedio, i
mujaheddin pattugliarono e fecero rispettare la shari'a in tutta la città ad
eccezione del centro dove la Brigata Falluja ha la sua base.

I Mujaheddin del Popolo Iraniano, nonostante il nome, sono un gruppo laico di
opposizione al regime teocratico. L'Organizzazione dei Mojahedin della
Rivoluzione Islamica, invece, sono un gruppo schierato e parte del suddetto
regime.

I Mujaheddin bosniaci (bosniaco: Bosanski mudžahedini), detti anche El
Mudžahid (dall'arabo: مجاهد, mujāhid), erano volontari musulmani stranieri che
hanno combattuto sul lato bosniaco (bosniaco musulmano) durante la Guerra
Bosniaca del 1992-95. Questi primi arrivati nella Bosnia centrale nella
seconda metà del 1992 con l'obiettivo di combattere per l'Islam (come
mujaheddin), aiutando i loro correligionari musulmani bosniaci a difendersi
dalle forze serbe e croate. Per lo più venivano dal Nord Africa, dal Vicino
Oriente e dal Medio Oriente. Le stime dei loro numeri variano da 500-5.000.

Altri progetti

