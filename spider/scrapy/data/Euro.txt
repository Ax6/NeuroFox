Austria, Belgio, Cipro, Estonia, Finlandia, Francia, Germania, Grecia,
Irlanda, Italia, Lettonia, Lituania, Lussemburgo, Malta, Paesi Bassi,
Portogallo, Slovacchia, Slovenia, Spagna.

Andorra, Monaco, San Marino, Vaticano.

Kosovo, Montenegro.

L' **euro** (AFI: /ˈɛuro/[1]; plurale invariabile oppure, meno comunemente,
"euri"[2][3]; **EUR** o **€** ) è la valuta comune ufficiale dell'Unione
europea (nel suo insieme) e quella unica attualmente adottata da 19 dei 28
Stati membri dell'Unione aderenti all'Unione economica e monetaria dell'Unione
europea (UEM), ossia Austria, Belgio, Cipro, Estonia, Finlandia, Francia,
Germania, Grecia, Irlanda, Italia, Lettonia, Lituania, Lussemburgo, Malta,
Paesi Bassi, Portogallo, Slovacchia, Slovenia e Spagna.[4] Le ultime nazioni
ad aver adottato la valuta sono state la Lettonia e la Lituania,
rispettivamente il 1 gennaio 2014 e il 1º gennaio 2015.[5][6]

Il complesso di questi Paesi, detto informalmente _zona euro_ (o anche
_eurozona_ o _eurolandia_ ), conta una popolazione di oltre 343 milioni di
abitanti; prendendo in considerazione anche quei paesi terzi che utilizzano
divise legate all'euro, la moneta unica interessa direttamente oltre 480
milioni di persone in tutto il mondo.

In aggiunta ai membri dell'eurozona, la moneta unica europea è utilizzata
anche in altri sei Stati europei, a seguito di accordi internazionali o a
seguito dell'adozione unilaterale. Quattro microstati, ossia Andorra[7], la
Città del Vaticano,[8] il Principato di Monaco[9] e San Marino[10], hanno
adottato l'euro in virtù delle preesistenti condizioni di unione monetaria con
Paesi membri della UE. Infine anche il Montenegro e il Kosovo hanno adottato
unilateralmente l'euro.

L'euro è la moneta ufficiale anche in tutti i dipartimenti d'oltremare e le
collettività d'oltremare francesi: Mayotte (Africa), Riunione (Africa),
Guadalupa (Nordamerica), Martinica (Nordamerica), Saint-Pierre e Miquelon
(Nordamerica), Saint Barthélemy (Nordamerica), Saint-Martin (Nordamerica),
Guyana francese (Sudamerica). L'euro è la valuta corrente anche a Ceuta e
Melilla, città autonome spagnole in nord Africa, nelle Canarie, comunità
autonoma della Spagna in nord Africa, nei possedimenti spagnoli del nord
Africa (Plazas de soberanía) e nelle regioni autonome del Portogallo Azzorre e
Madera.

La nascita ufficiale della moneta unica europea avvenne il 1º gennaio 1999,
con un comunicato del Consiglio dei Ministri europei.[11]

Il debutto dell'euro sui mercati finanziari risale al 1999, mentre la
circolazione monetaria ebbe effettivamente inizio il 1º gennaio 2002 nei
dodici Paesi dell'Unione che per primi hanno adottato la nuova valuta. La
moneta è suddivisa in 100 centesimi.

L'euro è amministrato dalla Banca centrale europea (BCE), con sede a
Francoforte sul Meno,[12] e dal Sistema europeo delle banche centrali; il
primo organismo è responsabile unico delle politiche monetarie comuni, mentre
coopera con il secondo per quanto riguarda il conio e la distribuzione di
banconote e monete negli stati membri.[13]

Il nome "euro" fu adottato dal Consiglio europeo di Madrid del dicembre
1995[14] per rimpiazzare la sigla ECU (dall'acronimo inglese European Currency
Unit, o "Unità di conto europea"), sino a quel momento utilizzata nei trattati
e che dal 1978 indicava una valuta scritturale di uso interbancario. Il nome
doveva essere semplice, unico e invariabile.[15] È probabile che tale
denominazione derivi dall'uso, invalso negli ambienti finanziari britannici,
di riferirsi alla vecchia moneta scritturale con l'espressione _Euro-currency_
, dove _Euro_ sta per _european_ : si tratterebbe dunque di un anglicismo,
anche se in Italia viene percepito come un accorciamento, in analogia con
altre parole che, con composizione neoclassica, usano il confisso _euro_ -,
tratto da _Europa_ ( _europarlamentare_ , _eurovisione_ ecc.).[16][17]

In alcune lingue si usa normalmente il plurale o il partitivo del nome
(esempio: Spagna, Francia, Portogallo),[18] nonostante il sostantivo "euro"
sulla cartamoneta resti neutrale e non mostri forme plurali.

La denominazione _ecu_ , indicata nell'articolo 3º del trattato di Maastricht,
fu scartata per diverse ragioni linguistiche. Aveva un senso in inglese, la
lingua nella quale era espresso, e in francese, perché la parola _écu_ vuol
dire scudo, che era un'antica moneta della Francia. La denominazione, quindi,
non aveva alcun richiamo per gli altri paesi. Ci fu poi il "problema della
vacca tedesca": i tedeschi avrebbero dovuto chiamare un ecu _ein Ecu_ , che
suonava come _eine Kuh_ , cioè, appunto, "una mucca".

Il codice internazionale a tre lettere (in base allo standard ISO 4217)
dell'euro è EUR. È stato disegnato anche un simbolo (glifo) speciale per
l'euro (€). Dopo che un sondaggio pubblico aveva ristretto la scelta a due, fu
la Commissione europea a fare la scelta finale. Il vincitore era ispirato
dalla lettera greca _epsilon_ (ε), così come a una versione stilizzata della
lettera "E".

L'euro è rappresentato nel set di caratteri Unicode (esadecimale 20AC o
decimale 8364, codice mnemonico HTML: `&euro;`) così come nelle versioni
aggiornate dei tradizionali set di caratteri latini. Le nazioni occidentali
dovrebbero passare dall'ISO 8859-1 (Latin 1) all'ISO 8859-15 (Latin 9) o,
ancora meglio, a UTF-8 per poter rappresentare questo carattere.

Il "nome unico" ha in realtà due varianti: la prima riguarda la lingua greca,
la seconda la lingua bulgara. La Grecia ottenne subito di poter chiamare la
moneta unica Ευρώ in caratteri ellenici. La Bulgaria ottenne durante le
negoziazioni per il Trattato di Lisbona di chiamare la moneta unica Евро, in
caratteri cirillici.[19]

Dal 2002 sono in circolazione monete metalliche con otto diversi valori:[20]

Ciascuna moneta è caratterizzata da un lato comune a tutti i paesi che hanno
adottato l'euro. L'effigie sull'altro lato è di competenza sia dei singoli
stati che hanno adottato l'euro sia di quelli che possono coniare monete in
virtù di accordi bilaterali con l'Unione europea tramite Italia e Francia,
ovvero San Marino, Città del Vaticano, Principato di Monaco e dal 2015 anche
il Principato di Andorra. Pertanto, senza considerare quelle commemorative,
sono in circolazione 184 diverse monete.

La Finlandia ha deciso di non produrre e di non far circolare le monete da 1 e
2 centesimi, a eccezione di piccole quantità per il collezionismo. Dal 2004
anche i Paesi Bassi[21] non immettono in circolazione monete da 1 e 2
centesimi; tuttavia quelle in circolazione, benché poco utilizzate, mantengono
corso legale. Ciò nonostante, le monete di tale valore coniate in altri paesi
continuano naturalmente ad avere valore legale all'interno di tutta
l'eurozona.

A partire dal 2018, anche l'Italia ha cessato di produrre monete da 1 e 2
centesimi, in seguito all'articolo 13-quater della Legge 21 giugno 2017, n.
96. La manovra è tesa al contenimento della spesa pubblica e il risparmio
generato è destinato all'ammortamento dei titoli di Stato italiani.[22]

Le banconote euro, a differenza delle monete, sono caratterizzate da un
aspetto unico valido in tutta la zona euro e sono disponibili in sette tagli,
ognuno con colore e dimensione diverse: 5, 10, 20, 50, 100, 200 e 500
euro[23].[24]

Ogni taglio presenta una particolare tematica architettonica e storica nel
contesto europeo; inoltre gli stili architettonici sono ordinati
cronologicamente: più aumenta l'importo della banconota e più l'architettura
rappresentata sarà moderna. Per ogni tematica, il fronte della banconota
presenta delle porte o delle finestre, mentre il retro raffigura dei ponti.

Considerato gli elevati importi che le banconote rappresentano e la
potenzialità dell'euro di poter essere utilizzata come valuta di riserva
internazionale, nella fase di progettazione è stato deciso di applicare
sofisticate tecnologie anti-contraffazione.

Ogni taglio reca la firma del presidente della BCE:

Il 4 maggio 2016 la Banca centrale europea ha deciso di sospendere la
produzione della banconota da 500 euro la cui emissione è stata interrotta il
27 gennaio 2019.[23][25]

In Italia chiunque versi in banca o in posta banconote da 500 euro viene
segnalato in base alla normativa antiriciclaggio e alle banche è richiesto di
non distribuirle più.

Ogni banca centrale dell'Unione monetaria europea è responsabile per la stampa
di uno o due tagli.

Dal 2013 è in corso di emissione la Serie Europa, che ha sostituito la
precedente anno per anno fino al 2019.

L'Articolo 460 relativo alla _Contraffazione di carta filigranata in uso per
la fabbricazione di carte di pubblico credito o di valori di bollo_ del Codice
Penale italiano sancisce:

«[I]. Chiunque contraffà la carta filigranata che si adopera per la
fabbricazione delle carte di pubblico credito o dei valori di bollo, ovvero
acquista, detiene o aliena tale carta contraffatta, è punito, se il fatto non
costituisce un più grave reato, con la reclusione da due a sei anni e con la
multa da 309 euro a 1 032 euro.»

Tuttavia il punto 3 dell'articolo 2 della decisione della Banca centrale
europea 4/2003 deroga l'articolo sul delitto di contraffazione, la cui pena
può cambiare da stato a stato, e determina alcuni casi particolari in cui la
riproduzione è consentita.[28]

Le fasi di transizione dalle monete locali all'euro vennero stabilite dalle
disposizioni del Trattato di Maastricht del 1992 relative alla creazione
dell'Unione economica e monetaria.

Per poter partecipare alla nuova valuta, gli stati membri dovevano rispettare
i seguenti criteri, informalmente detti parametri di Maastricht:

In fase di accettazione, vennero compresi anche gli stati membri i cui
parametri avevano dimostrato la tendenza a poter rientrare nel medio periodo
all'interno dei criteri stabiliti dal Trattato. In particolare, all'Italia e
al Belgio fu permesso di adottare subito l'euro anche in presenza di un
rapporto debito/PIL largamente superiore al 60%.

Fra i paesi che avevano chiesto l'adesione alla moneta unica sin dal suo
esordio, la Grecia era l'unica che non rispettava nessuno dei criteri
stabiliti; fu comunque ammessa due anni dopo, il 1º gennaio 2001, e
l'introduzione fisica della nuova valuta nel paese avvenne contemporaneamente
rispetto agli altri undici paesi.

I tassi di cambio tra le varie divise nazionali e l'euro furono determinati
dal Consiglio europeo in base ai loro valori sul mercato al 31 dicembre
1998,[29] in modo che un ECU ( _European Currency Unit_ , Unità di valuta
europea) fosse pari a un euro. Essi non furono stabiliti in una data
precedente a causa della composizione particolare dell'ECU, il quale era una
unità di conto che dipendeva da un paniere di valute comprendenti anche quelle
che, come la sterlina inglese, non avrebbero fatto parte dell'euro.

In Italia l'euro venne sperimentato per la prima volta nei comuni di Fiesole e
Pontassieve per sei mesi a partire dal 1º ottobre 1999[30].

Zona euro

UE non appartenenti all'AEC II

UE appartenenti all'AEC II con _opt-out_

UE non appartenenti all'AEC II con _opt-out_

Non UE che usano bilateralmente l'euro

Non UE che usano unilateralmente l'euro

Al 2017 gli Stati membri che partecipano all'euro sono diciannove: l'insieme
di queste nazioni viene frequentemente definito **eurozona** o **eurolandia**.

Al 2015, nove dei ventotto Stati membri dell'Unione europea non adottano
ancora l'euro come valuta ufficiale. Nella fattispecie, la Danimarca[31] (in
seguito a un referendum) e il Regno Unito[32] godono di una speciale deroga al
trattato di Maastricht che li esime dall'obbligo formale di aderire alla
divisa comune, permettendo loro di mantenere indefinitamente le proprie valute
nazionali. Anche la Svezia, che fa parte dell'UE dal 1995, sta continuando a
usare la corona svedese. Tutti gli altri paesi sono destinati a confluire
nella zona euro non appena i parametri macroeconomici stabiliti dal trattato
ne permetteranno l'ingresso.

L'euro è entrato in vigore per la prima volta il 1º gennaio 1999 in undici
degli allora quindici Stati membri dell'Unione[33][34]; a questi si aggiunse
la Grecia, che rientrò nei parametri economici richiesti nel 2000[35][36] e fu
ammessa nell'eurozona il 1º gennaio 2001. In questi primi dodici Stati l'euro
entrò ufficialmente in circolazione il 1º gennaio 2002 sotto forma di monete e
banconote.

Nel 2006 un tredicesimo Stato, la Slovenia, entrata nell'Unione nel 2004
dimostrò di possedere i parametri economici necessari per l'adesione alla
moneta comune e fu ammessa nella zona euro il 1º gennaio 2007[37][38]. Pochi
giorni dopo, il 15 gennaio, il tallero sloveno fu ufficialmente considerato
fuori corso. Con procedura analoga, nel 2007 Malta e Cipro, in virtù dei
propri parametri macroeconomici soddisfacenti, vennero a loro volta ammessi
nella zona euro[39][40][41][42]. L'introduzione della divisa comune nelle due
isole mediterranee è avvenuta il 1º gennaio 2008; il 1º gennaio 2009 è invece
la volta della Slovacchia[43].

Nel 2010 l'Estonia fu la prima delle repubbliche baltiche a soddisfare i
requisiti economici richiesti dall'Unione europea e la sua richiesta di
adesione alla moneta unica venne accettata con effetto dal 1º gennaio
2011.[44] Il 1º gennaio 2014 anche la Lettonia adotta l'euro come valuta
ufficiale, diventando così il diciottesimo paese dell'eurozona e il secondo
del gruppo degli Stati baltici ex URSS. Il 23 luglio 2014, dopo aver
verificato il rispetto dei requisiti economici da parte del paese, il
Consiglio accetta la richiesta della Lituania di adottare l'euro[45]. La
moneta entra in circolazione nella repubblica baltica dal 1º gennaio
2015.[5][45].

Le questioni connesse strettamente all'unione economica e monetaria vengono
discusse da un organismo apposito chiamato _Eurogruppo_ , che si riunisce
informalmente prima delle riunioni dell'Ecofin e a cui partecipano solo gli
stati membri dell'eurozona[13].

Dal gennaio 2008[46] è poi entrata in vigore l'Area unica dei pagamenti in
euro, detta anche SEPA, iniziativa tesa ad armonizzare nell'area i bonifici,
gli incassi e l'uso delle carte, rendendo sempre più efficiente, sicuro e
conveniente il mercato elettronico.

Il beneficio principale dell'introduzione della moneta unica è l'eliminazione
dei rischi e costi di cambio, garantendo più stabilità alle aziende
esportatrici all'interno dell'eurozona; viene inoltre incrementata
l'interdipendenza economica e una facilitazione del commercio tra stati
membri. Questo dovrebbe portare benefici a tutti i cittadini dell'eurozona, in
quanto l'incremento dei commerci è storicamente una delle forze guida della
crescita economica. Inoltre la moneta unica si inserisce nel piano a lungo
termine di un mercato unico all'interno dell'Unione[13][47].

Un secondo effetto è una riduzione nelle fluttuazioni dei prezzi, ovvero un
maggior contenimento dell'inflazione a vantaggio dei consumatori[48].

In alcuni Stati (tra cui l'Italia, Francia, Olanda, Germania, Austria, Grecia)
hanno preso piede movimenti politici cosiddetti Euroscettici che chiedono o
una revisione dei Trattati internazionali (specialmente riguardanti il MES ed
il Fiscal Compact) oppure un ritorno alla valuta nazionale con svalutazione
della moneta per rendere competitivi, col tasso di cambio, i prodotti per
l'esportazione. Se da un lato questo potrebbe, in teoria, facilitare
l'esportazione, per via del nuovo tasso di cambio, dall'altro lato gli effetti
dell'inflazione annullerebbero questa competitività. Salirebbero infatti,
sempre per effetto del nuovo tasso di cambio, il costo dei beni e delle
materie prime importate e il costo dell'energia e di conseguenza anche il
costo di produzione dei beni interni prodotti e anche dei beni esportati.
L'aumento dei prezzi avrebbe, poi, come conseguenza un impatto sui redditi con
la perdita del potere d'acquisto delle retribuzioni e quindi la riduzione del
salario reale. Questo provocherebbe, a sua volta, una caduta della domanda
d'acquisto interna con la diminuzione della crescita economica e di
conseguenza anche un aumento della disoccupazione con i relativi effetti, da
questa prodotti, a peggiorare ulteriormente il calo di domanda d'acquisto e
della produzione[49][50][51]. D'altro canto, è stato fatto notare che in
alcuni paesi dell'eurozona, dal 2009 al 2014, si è già registrata una caduta
dei salari reali superiore a tutti i cali delle retribuzioni verificatisi
nell'ultimo trentennio a seguito di abbandoni di regimi valutari[52].

Dopo l'introduzione dell'euro, il tasso di scambio con le altre valute,
specialmente il dollaro, scese pesantemente. Alla sua introduzione nel 1999,
l'euro era scambiato a 1,18 $. Da lì scese a fine 2000 fino a 0,85 $, per poi
risalire all'inizio del 2001 fino a 0,95 $. Riprese a scendere fino al minimo
storico sotto 0,84 $ nel luglio 2001. Alla luce degli scandali contabili delle
aziende statunitensi (Enron, MCI Worldcom) le due valute raggiunsero la parità
il 15 luglio 2002, e per la fine dello stesso anno l'euro raggiunse gli 1,04
$.

Si è speculato che la forza dell'euro rispetto al dollaro potrebbe
incoraggiarne l'uso come valuta di riserva. Il 23 maggio 2003, l'euro sorpassò
la quota iniziale di 1,18 $ e a dicembre 2004 arrivò a superare gli $1,36.
Parte della forza dell'euro era dovuta ai tassi di interesse, che in quel
periodo erano più alti in Europa rispetto agli Stati Uniti, e al deficit
sempre crescente della bilancia commerciale statunitense. Nonostante la
Federal Reserve abbia aumentato il tasso di sconto nel corso del 2005, per far
fronte ad un probabile rischio d'inflazione, il dollaro non è riuscito a
migliorare il tasso di cambio con la moneta europea. Dal luglio del 2007 la
crisi del mercato immobiliare statunitense ha ulteriormente indebolito la
posizione della moneta americana che è giunta ad aver un tasso di cambio pari
1,37 $/€.[53]

A seguito della decisione intrapresa il 18 settembre 2007 dalla Federal
Reserve di ridurre il tasso di sconto di 50 punti base allo scopo di
affrontare la crisi di liquidità dovuta ai mutui subprime, il dollaro si è
avviato su un percorso di lenta discesa del suo tasso di cambio. Come
conseguenza di questa politica, ripetutasi nei mesi successivi, dalla seconda
metà di settembre la moneta europea ha inanellato una serie di record storici
nei confronti di quella statunitense, arrivando a toccare la quotazione di
1,60 $/€ il 15 luglio 2008[54].

A partire dall'inizio del 2008 l'euro ha intrapreso un sentiero di ascesa
anche nei confronti della sterlina inglese che ha portato la valuta
continentale a raggiungere diversi record storici, l'ultimo dei quali si è
verificato il 30 dicembre 2008 a 0,9804 £/€. Nei mesi seguenti, invece, la
tendenza è stata invertita nei confronti di tutte le monete internazionali
fino a toccare, ad esempio, gli 1,2037 dollari per euro nel giugno 2010[55].
In seguito, il cambio con la moneta statunitense è risalito fino a toccare gli
1,3810 dollari per euro alla fine di ottobre 2011.[56] Nel luglio 2017 è stato
rotto al rialzo un periodo di consolidamento che durava da più di due anni
(gennaio 2015), proprio grazie alla politica di QE.[57]

Le critiche alla moneta unica derivano da economisti appartenenti a diverse
scuole di pensiero.[58][59] I differenziali di inflazione che si sono
verificati già dai primissimi anni di adozione della moneta unica avrebbero
portato una diminuzione della competitività in particolare dei paesi del sud
Europa, che in assenza di flessibilità del cambio e dei trasferimenti di cui
sopra, non permetterebbe loro di reggere il passo dei paesi nordici.[60]
Questo meccanismo avrebbe anche contribuito a fomentare i debiti privati e
pubblici dei paesi che ne hanno sofferto, i quali li avrebbero peggiorati con
politiche deflazionistiche e disinflazionistiche intraprese per ristabilire la
minata competitività.[61][62] I fautori di questa teoria si rifanno
principalmente al Ciclo di Frenkel, basandosi sulla similitudine fra alcuni
avvenimenti intercorsi nell'Eurozona degli ultimi anni e nell'Argentina
durante il cambio fisso col dollaro.[63]

L'altra grande critica alla moneta unica riguarda invece l'austerità che
sarebbe implicitamente imposta dai trattati che la regolano. Secondo i
critici, di stampo prevalentemente keynesiano, i limiti di spesa imposti dal
Trattato di Maastricht prima e dal Fiscal compact poi renderebbero difficile
per gli stati in recessione una futura crescita duratura, condannandoli ad una
stagnazione e disoccupazione quasi strutturale.[64] Essi sostengono che per
non sforare tali parametri (ad esempio quello che obbliga gli stati a non
oltrepassare un rapporto del 3% tra deficit e PIL, con prospettiva di un
futuro pareggio di bilancio), i governi dovranno aumentare la tassazione e/o
ridurre i servizi a disposizione dei propri cittadini, aggravando quindi lo
stato delle loro economie già provate.[65][66]

Tra i principali economisti a livello internazionale ve ne sono molti che
avanzano, o hanno avanzato in passato, forti riserve sugli effetti e sul
rapporto costi/benefici della moneta unica, tanto da considerarne l'adozione
un fatto più o meno negativo. Tra essi vi sono Roger Bootle (economista della
_City_ di Londra)[67], vincitore nel 2012 del Wolfson Economics Prize per lo
studio di fattibilità economica sullo smantellamento della _zona euro_[68],
Dominick Salvatore (professore alla Fordham University di New York)[69], Rudi
Dornbusch (già professore al Massachusetts Institute of Technology)[70],
Martin Feldstein (professore alla Università di Harvard)[71] e i premi Nobel
Milton Friedman[72], Amartya Sen[73], Joseph Stiglitz[74], Paul Krugman[75],
Christopher Pissarides (inizialmente sostenitore dell'euro)[76] e James
Mirrlees[77].

In diversi paesi europei esiste e si sta allargando un dibattito
sull'opportunità di mantenere l'adesione all'euro e all'eurozona. Tra i
politici, gli economisti, gli accademici maggiormente critici, o addirittura
contrari, nei confronti dell'adozione dell'euro si hanno gli ex ministri
economici Paolo Savona (già professore di economia alla LUISS e professore
presso l'Università degli Studi Guglielmo Marconi)[78], Giuseppe Guarino (già
professore di giurisprudenza alla Sapienza Università di Roma)[79], Giorgio La
Malfa (già professore di economia all'Università di Catania)[80][81], Vincenzo
Scotti[82], l'ex commissario europeo Frits Bolkestein[83], Hans-Olaf Henkel
(già presidente della Confindustria Tedesca)[84][85][86], e gli economisti
Alberto Bagnai (professore di economia all'Università di Pescara)[87][88],
Claudio Borghi[89], Luigi Zingales (professore presso la University of Chicago
Booth School of Business)[90], Antoni Soy (professore all'Università di
Barcellona), Jean-Pierre Vesperini (professore all'Università di Rouen),
Brigitte Granville (professoressa alla Queen Mary University di Londra), Peter
Oppenheimer (già professore all'Università di Oxford), Sergio Cesarotto
(professore di Politica Economica all'Università di Siena)[91].

Altri studiosi, come Emiliano Brancaccio della Università del Sannio, hanno
segnalato che in caso di tracollo dell'Unione monetaria esisterebbero modalità
alternative di gestione dell'abbandono dell'euro, ognuna delle quali
ricadrebbe in modi diversi sulle diverse classi sociali. Questa tesi è stata
riproposta nel "monito degli economisti" pubblicato nel 2013 sul Financial
Times[92]

Le considerazioni degli economisti hanno portato molti partiti europei a
schierarsi su posizioni euro-scettiche o euro-critiche, particolarmente dopo
la grande recessione e le successive stagnazioni e stag-deflazioni in cui si
sono trovate molte nazioni dell'Eurozona. Con le elezioni del 2014 si sono
formati nel parlamento europeo due gruppi chiamati Europa delle Nazioni e
della Libertà ed Europa della Libertà e della Democrazia Diretta, i cui membri
si sono spesi spesso a favore di un abbandono dell'area valutaria.[93][94][95]
Esponenti di spicco del primo gruppo sono il leader della Lega Nord Matteo
Salvini e la segretaria del Front National Marine Le Pen; nel secondo gruppo,
invece, sono confluiti fra gli altri Beppe Grillo e Nigel Farage, esponenti di
spicco rispettivamente del Movimento 5 Stelle in Italia e del partito
indipendentista britannico. A sinistra, inoltre, si è formato un gruppo
parlamentare chiamato Sinistra Unitaria Europea, che non propone un ritorno
alle monete nazionali, ma comunque una forte revisione della politica di
austerity che si è accompagnata con l'adozione della moneta unica.[96][97] Ne
fanno parte il leader di Syriza Alexīs Tsipras e quello di Podemos Pablo
Iglesias Turrión. Questi tre gruppi parlamentari hanno conquistato in totale
134 seggi, poco meno di un quinto dell'emiciclo di Bruxelles.[98]

Altri progetti

