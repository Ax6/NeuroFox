«A volte è più difficile privarsi di un dolore che di un piacere.»

**Francis Scott Key Fitzgerald** (Saint Paul, 24 settembre 1896 – Los Angeles,
21 dicembre 1940) è stato uno scrittore e sceneggiatore statunitense, autore
di romanzi e racconti. È considerato uno fra i maggiori autori dell' _Età del
jazz_ e, per la sua opera complessiva, del XX secolo.

Faceva parte della corrente letteraria della cosiddetta _Lost Generation_ , un
gruppo di scrittori statunitensi nati negli anni 1890 che si stabilì in
Francia negli anni venti. Scrisse quattro romanzi, più un quinto lasciato
incompiuto, e decine di racconti sui temi della giovinezza, della disperazione
e del disagio generazionale.

Fitzgerald nacque in un ambiente tipico del Middle West. Suo padre Edward era
un gentiluomo del Sud originario del Maryland e cattolico, distinto e
aristocratico nei modi e dall'indole integerrima, ma inconcludente, tanto da
non riuscire sempre a provvedere degnamente ai bisogni della famiglia. La
madre, Mary McQuillan, era una donna dal carattere romantico e irrequieto,
figlia di un commerciante benestante e nipote di un ricco irlandese che aveva
trovato fortuna in America grazie al commercio all'ingrosso di generi
alimentari.

Sin dall'adolescenza il giovane Scott fu attratto dal mondo aristocratico del
Sud e dagli ideali che il padre gli aveva trasmesso, quelli dell'"onore, della
cortesia e del coraggio", ma avendo sofferto delle ristrettezze economiche e
facendo un confronto tra il fallimento paterno e il successo dei nonni materni
- che avevano conquistato la stima con il denaro - provò spesso ammirazione
per la nuova borghesia americana ed ebbe sempre per essa rispetto e una certa
invidia. Come dirà a Hemingway, e come scrisse in _The Rich Boy_ , la
ricchezza "è diversa da voi e da me: ha subito posseduto, subito goduto, e
questo produce un effetto speciale".

Fitzgerald non poteva tuttavia fare a meno di rilevare la corruzione e
l'apatia che spesso si associava a quello stile di vita e portò sempre con sé
un vivo rigetto ricollegabile all'educazione cattolica impartitagli
soprattutto dalla madre. Da qui nacque la lotta interna tra l'idealista
romantico ed il moralista scettico che è alla base del suo atteggiamento verso
la vita delle classi agiate e che costituì il principale tema delle sue opere.

Nel 1898 i Fitzgerald si trasferirono a Buffalo (New York), dove il padre
aveva ottenuto un lavoro come rappresentante alla Procter and Gamble. A
Buffalo rimasero fino al 1901, quando si spostarono a Syracuse, dove nacque la
sorella Annabel.

Nel 1903 la famiglia rientrò a Buffalo dove Scott frequentò le scuole
elementari al "Holy Angels Convent". Nel 1908 il padre venne però licenziato e
la famiglia fu costretta a ritornare a St. Paul dove sarà mantenuta dalla
nonna materna rimasta vedova. Nel 1908 Scott iniziò a frequentare la "St. Paul
Academy" di Saint Paul (Minnesota), dove già si esercitava alla scrittura
tenendo un diario e scrivendo per la rivista studentesca _Now and Then_. Nel
1909 gli venne pubblicato il suo primo breve racconto di genere poliziesco dal
titolo _Il mistero di Raymond Mortage_.

Ma il profitto non era dei più brillanti e i genitori decisero d'iscriverlo a
un collegio cattolico dell'Est. Venne così mandato, nel 1911, alla "Newman
School" nel New Jersey normalmente conosciuta come la "Eton cattolica" dove
conobbe e fece amicizia con padre Fay, uomo di chiesa colto e dagli eclettici
interessi. Costui, che in seguito diventerà direttore della scuola, comprese
subito che il giovinetto, al di fuori dell'apparenza narcisistica, era dotato
di grande sensibilità e intelligenza. La sua amicizia fu così importante
nell'educazione di Fitzgerald che a padre Fay, che sarà il monsignore Darcy
del libro, dedicherà il suo primo romanzo, _This Side of Paradise_ ( _Di qua
dal Paradiso_ ).

Durante questo periodo Fitzgerald si recava frequentemente a New York, che gli
appariva come un mondo favoloso e ricco di fascino e che diventerà poi nella
sua narrativa un mito. Egli in seguito scriverà[1]:

«Ero come quel Dick Whittington che venuto dalla provincia se ne sta a
guardare a bocca spalancata gli orsi ammaestrati»

Continuava intanto il suo apprendistato di scrittore dilettante pubblicando
poesie e brevi racconti sul _Newman News_ e dimostrando il suo precoce
interesse per il teatro mettendo in scena, con la sua regia, una commedia per
una compagnia di filodrammatica del luogo dal titolo _The Captured Shadow_
(L'ombra catturata).

Nel 1913 convinse i genitori a iscriverlo alla prestigiosa Università di
Princeton che era l'università in quel periodo più nota dal punto di vista
sociale e mondano e che segnerà per il giovane, malgrado fallimenti e
frustrazioni, un momento fondamentale nel suo sviluppo. I primi anni trascorsi
a Princeton furono per Fitzgerald i più spensierati della sua vita, trascorsi
tra feste, _musical_ e incontri sportivi. Non riuscì a emergere nel rugby, a
causa anche del suo fisico delicato, ma si distinse come ottimo ballerino,
brillante conversatore e scrittore di commedie musicali del "Triangle Club",
una tra le più famose organizzazioni studentesche d'America. Presso
l'Università si era infatti formata un'associazione studentesca che proponeva
molte attività creative, tra le quali l'organizzazione di un _musical_ che
veniva allestito ogni anno.

Fitzgerald, desideroso di successo, accettò di comporre il libretto per
l'operetta da presentare allo spettacolo annuale, che venne messo in scena nel
dicembre del 1914 con il titolo _Fie!Fie!Fi-Fi!_ , trascurando così gli studi
e non ottenendo la carica di presidente del "Triangle Club" come desiderava.
Gli anni di Princeton furono comunque per il futuro scrittore anni di
importante formazione grazie alle numerose letture (tra i suoi preferiti vi
erano Herbert George Wells, Bernard Shaw, Booth Tarkington, Compton Mackenzie,
Oscar Wilde, Walter Pater e Rupert Brooke) e alla conoscenza di numerosi
intellettuali.

Nel 1916 strinse amicizia con John Peale Bishop e con Edmund Wilson, a quel
tempo redattori della rivista _Nassau Literary Magazine_ alla quale Fitzgerald
collaborava, grazie ai quali imparò a dirigere i suoi interessi letterari
ancora indefiniti verso quelli più profondi e consolidati ed ebbe modo, sotto
la guida di Peaple Bishop, che era un poeta e un filosofo, a comprendere la
vera poesia con lo studio di Tennyson, Swinburne e Keats. Conobbe in quel
periodo Ginevra King, una giovane e bella fanciulla dell'alta società di
Chicago, iniziando con lei una relazione destinata a finire molto presto e che
lasciò il giovane Scott deluso e amareggiato.

Il 6 aprile 1917 gli Stati Uniti intervennero nella prima guerra mondiale ma
in un primo tempo Fitzgerald non sembrò particolarmente colpito e continuò con
tranquillità la sua vita universitaria. Nel mese di giugno egli si recò a far
visita a padre Fay, che nel frattempo era stato nominato monsignore ed era in
partenza per la Russia per appoggiare la Chiesa cattolica nei difficili giorni
della rivoluzione di Kerenskij e nei mesi successivi intrattiene con il padre
una fitta corrispondenza con l'intenzione di raggiungerlo.

Ma a ottobre la sua domanda di arruolamento nell'esercito americano venne
accolta e il 20 novembre, abbandonata l'Università di Princeton senza aver
conseguito la laurea, venne inviato a Fort Leavenworth. Egli si era deciso ad
andare come volontario in Europa per combattere in nome degli ideali di
giustizia e di democrazia, ma non venne mai inviato al fronte. Con il grado di
sottotenente fu stanziato nel Kansas e in seguito trascorse lunghi mesi
inattivi al campo di addestramento di Fort Leavenworth in Florida. Fitzgerald
però sfruttò ogni momento per rivedere, correggere e completare i ventitré
capitoli del romanzo che aveva iniziato a Princeton e che sarebbe stata la
prima traccia di _Di qua dal Paradiso_.

Inviato nel 1918 in Georgia, a giugno il suo reparto venne trasferito a Camp
Sheridan in Alabama dove egli ebbe modo di conoscere, durante un ballo del
Country Club di Montgomery, Zelda Sayre, figlia di un noto giudice
dell'Alabama. Scott, che rimase subito affascinato dalla bellezza e dalla
sicurezza della giovane, se ne innamorò e i due giovani si fidanzarono. A
novembre il reparto venne trasferito in una base di Long Island per l'imbarco,
ma la fine della Prima guerra mondiale lo riportò a Montgomery e nel febbraio
del 1919 egli venne congedato.

Il giovane, una volta arrivato a New York, pieno di entusiasmo e di felicità,
si impiegò in un'agenzia pubblicitaria, la Street Railway Advertising Company,
per 90 dollari al mese e la rivista _Smart Set_ gli pagò 30 dollari per un
racconto. Presentò il manoscritto _dell'Egoista romantico_ che aveva scritto
durante il periodo di addestramento nel Kansas all'editore Scribner con la
speranza che venisse accettato perché, come scrisse in una lettera inviata
all'amico Edmundo Wilson[2] "Se Scribner lo accetta mi sveglierò una mattina e
scoprirò che le debuttanti mi hanno reso famoso in una notte. Credo che nessun
altro avrebbe potuto scrivere in modo così penetrante la storia dei giovani
della nostra generazione".

Il romanzo venne però rifiutato anche se l'editore lo incoraggiò a continuare.
Zelda, che non aveva nessuna intenzione di sposare un uomo senza denaro, si
rifiutò di aspettare più a lungo e ruppe il fidanzamento informale. Scott
rimase ubriaco per tre settimane e si trovò a dover affrontare la miseria che
tanto odiava.

Per le strade di New York intanto, dopo l'armistizio, iniziavano a vedersi
sempre più spesso le bandiere rosse e anche se il sindaco di allora John
F.Hylan ne proibì la diffusione non diminuirono le manifestazioni a carattere
socialista con interventi delle guardie a cavallo per sedarle. Il paese si
trovava in una crisi operaia molto grave e iniziarono gli scioperi per
protestare contro i prezzi troppo alti e per adeguare i salari ai prezzi in
aumento. Il paese era stato preso dal panico e verso la fine del 1919
cominciarono ad essere recapitati pacchi ad orologeria per dissuadere la
propaganda socialista.

Fitzgerald, che si trovava a dover vivere queste esperienze, decise di recarsi
a St. Paul dove, chiuso in casa, si dedicava giorno e notte alla revisione del
romanzo. A settembre egli ripresentò a Scribner il manoscritto, che venne
accettato dal suo redattore, Maxwell Perkins, e il 26 marzo del 1920 il
romanzo, con il titolo di _This Side of Paradise_ , ( _Di qua dal Paradiso_ )
fu pubblicato e subito ben accolto diventando, come scrive Barbara Nugnes[3]
"un vero e proprio _best seller_ non solo per le indubbie qualità di
freschezza e di spirito, ma anche e soprattutto per il tono spregiudicato,
insieme cinico e romantico, con cui esplorava la vita sentimentale degli
adolescenti americani". Fitzgerald divenne così in breve tempo uno dei
portavoce della nuova generazione pronto ad abbandonarsi a quel lungo periodo
di gioia irrefrenabile e di esaltazione collettiva che venne detta "Età del
jazz".

Fitzgerald ritornò felice e trionfante a Montgomery mentre con la
pubblicazione del romanzo egli aveva raggiunto l'agiatezza economica e Zelda
accettò di sposarlo.

Il 3 aprile, nella Cattedrale di San Patrizio a New York con una favolosa
cerimonia, i due si unirono in matrimonio iniziando, come scrive Fernanda
Pivano,[4] "la grande leggenda della bellissima coppia, eroina, simbolo e
interprete di tutte le prodezze sofisticate dell'età del jazz".

Per l'estate affittarono una casa a Westport nel Connecticut e in ottobre un
appartamento a New York a 38 West 59th Street divertendosi in modo esagerato,
scandalizzando gli anziani con il loro comportamento anticonformista e nello
stesso tempo entusiasmando i giovani.

Il 10 settembre era intanto uscita la raccolta di racconti _Flappers and
Philosophers_ (Maschiette e Filosofi) comprensiva di otto racconti sempre
sullo stile leggero e cinico che tanto aveva attirato i giovani e che gli
avevano dato la popolarità e il denaro. I racconti rispecchiavano
quell'immagine dell'America che tanto piaceva ai giovani: frivola e insieme
spregiudicata, anticonformista e piena di romanticismo. Protagonista di questa
prima narrativa di Fitzgerald era la "maschietta" (chiamata _flapper_ ) che
non vuole responsabilità di alcun genere e ama solo divertirsi e pensare a sé
stessa.

Il primo viaggio in Europa risale al 1920 e il giovane scrittore si recò prima
a Londra, dove ebbe modo di conoscere John Galsworthy, e in Francia. Il 1921
lo trascorse con Zelda in Inghilterra, in Italia, in Francia e a Parigi
conobbe Gertrude Stein, che in quei tempi teneva un colto salotto letterario
dove ospitava tutti i letterati "espatriati". Il resoconto di questi viaggi fu
narrato da Scott e da Zelda nel 1934 in _Accompagna i signori F. al numero…_

Sempre nel 1921 la coppia fece ritorno a St. Paul dove nacque la figlia
Frances, chiamata affettuosamente con il soprannome di "Scottie", della quale
lo scrittore si prenderà molta cura soprattutto dopo la malattia che colpirà
Zelda. A Sant Paul però non rimasero a lungo perché Zelda si annoiava a morte
e per passare il tempo si divertiva a dare scandalo con grande disappunto
della cittadina che era molto tradizionalista.

Appena la coppia poté, fece ritorno a New York stabilendosi a Great Neck, in
Long Island. Sarà questo l'ambiente che Fitzgerald utilizzerà come scenario
del suo romanzo _Il grande Gatsby_ , e, come Gatsby, qui darà favolose e
dispendiose feste che diventeranno leggendarie. A Great Neck Zelda e Scott
rimasero fino alla primavera del 1924, quando decisero di andare a vivere in
Francia.

Gli anni newyorkesi furono anni vissuti all'insegna della mondanità e dello
sperpero che indebitarono lo scrittore in modo preoccupante. Fitzgerald si era
infatti imposto subito come simbolo di quella nuova generazione che, colpita
dalla guerra, si lasciava trascinare da una vita spensierata, fatta di
emozioni e di avventure esaltanti.

Il 4 marzo 1922 venne pubblicato il secondo romanzo dello scrittore, _The
Beautiful and Damned_ (Belli e dannati) che era uscito a puntate sul
_Metropolitan Magazine_ e che affronta il tema della dissoluzione morale e
psicologica di una giovane coppia nell'America negli anni venti. Il romanzo
offre attraverso apprezzabili chiaroscuri, le contraddizioni del grande paese
nell'era del _fox - trot_ , del jazz (poco citato) e del ragtime.

Subito dopo la pubblicazione di _Belli e dannati_ , il 22 settembre uscì una
nuova raccolta dal titolo _Tales of the Jazz Age_ (Racconti dell'età del jazz)
che comprendono i migliori racconti della produzione fitzgeraldiana, tra i
quali _Il curioso caso di Benjamin Button_ , da cui è stato tratto l'omonimo
film con Brad Pitt, _Il diamante grosso come l'Hotel Ritz_ , novella in cui lo
scrittore attacca l'amoralità, le ingiustizie e gli eccessi che derivano dalla
ricchezza e, soprattutto, _Primo Maggio_ , racconto realistico e di grande
valore artistico dove la tecnica usata rammenta al lettore il metodo
tipicamente cinematografico di alcuni romanzi di Dos Passos.

Nell'ottobre del 1922 i Fitzgerald affittarono una casa a Long Island, una
località alla moda, che ispirerà allo scrittore l'ambiente sociale del romanzo
_Il grande Gatsby_. Tutto quello che lo scrittore aveva guadagnato con il
successo dei precedenti romanzi venne sperperato in feste e inutili sprechi,
tanto da costringere Fitzgerald a chiedere continui anticipi agli editori e a
vendere il suo talento scrivendo a ritmo serrato racconti mediocri che vendeva
alle riviste più popolari.

Nel novembre del 1923 venne messa in scena ad Atlantic City la commedia in tre
atti _The Vegetable, or from President to Postman_ ( _Il vegetale, o da
presidente a postino_ ) che fu un insuccesso. Il lavoro fu giudicato mediocre
e si giustificava solamente con il fatto che Fitzgerald in quel periodo aveva
un gran bisogno di denaro ed era così disposto a scrivere anche cose in cui
non credeva.

Risale a questo periodo l'amicizia con un altro scrittore dalla vita
disordinata e tragica, Ring Lardner, allora suo vicino di casa, grande
compagno di bevute al quale si ispirerà per delineare la figura di Abe North,
il compositore cinico di _Tenera è la notte_. L'alcool, che ucciderà presto
l'amico, stava intanto diventando un problema anche per Fitzgerald e inoltre
la vita privata di Scott e Zelda era diventata di dominio pubblico tanto che,
come scriverà Nancy Milford[5], "cominciava ad esserci un tocco di farsesco
nelle loro esibizioni in pubblico".

Nel 1924, illudendosi di diminuire le spese, la coppia si trasferì in Europa
dove rimase per cinque anni, eccezion fatta che per un breve intervallo.

La prima tappa fu a Parigi, dove conobbero Gerald e Sara Murphy, una
ricchissima coppia di americani espatriati che li inviteranno a trascorrere
l'estate sulla Costa Azzurra a Cap d'Antibes dove i Murphy, invitati da Cole
Porter e innamoratisi della spiaggia, avevano convinto un loro amico a tenere
aperto il suo albergo anche fuori stagione.

Dopo Parigi Scott e Zelda si recarono a Hyères, a Nizza, ad Avignone e si
sistemarono a Saint-Raphaël. Durante il soggiorno estivo a Ville Marie, Scott
riprese a lavorare intensamente al romanzo _The Great Gatsby_ , che aveva
iniziato a Long Island, ma Zelda si annoiava e conosciuto un certo Edward
Jozan, un aviatore francese, se ne invaghì. Iniziarono i litigi e le
incomprensioni. Per uscire dalla vicenda, e dopo un tentato suicidio di Zelda,
la coppia nell'autunno si recò a Roma dove Scott, che in quel periodo si dava
fortemente all'alcool, venne coinvolto in una rissa con un tassista.

All'inizio del 1925, i Fitzgerald andarono ancora a Parigi dove il 10 aprile
venne pubblicato il romanzo _Il grande Gatsby_ che, pur essendo un'opera di
felice ispirazione, non ottenne il successo del precedente romanzo. Durante la
primavera Scott conobbe Ernest Hemingway, allora scrittore alle prime armi,
con il quale s'intese subito e al quale fece ottenere un contratto con
l'editore Scribner.

Nell'agosto del 1925 i Fitzgerald ritornarono ad Antibes e furono in seguito
ospiti di Gerald e Sara Murphy a Villefranche dove lo scrittore iniziò a
lavorare al suo quarto romanzo, _Tender Is the Night_ (Tenera è la notte) che
avrebbe terminato solamente otto anni più tardi.

Il 1926 fu un anno di spostamenti, di litigi e d'incomprensioni. Il carattere
di Zelda diventava ogni giorno più strano tanto che dovette essere ricoverata
per un breve periodo in una clinica. A dicembre ritornarono negli Stati Uniti
sul Conte Biancamano e a gennaio del 1927 si recarono per un primo viaggio a
Hollywood, dove lo scrittore era stato invitato per scrivere una sceneggiatura
per la commedia di Constance Talmadge (che verrà rifiutata) e dove lavorò per
la "United Artists".

Per quella occasione la coppia prese una casa in affitto a Wilmington nel
Delaware e Zelda iniziò a studiare danza. Tra l'aprile e il settembre del 1928
fecero ritorno a Parigi per ritornare nell'inverno nuovamente negli Stati
Uniti senza piani precisi. Le incomprensioni e i litigi si fecero sempre più
intensi e insanabili e Scott si diede più che mai all'alcool.

Nel 1929 la coppia si recò nuovamente in Europa, prima a Genova poi a Nizza, a
Parigi, a Cannes e infine a St. Raphael, dove giunse loro la notizia del crac
di Wall Street e negli Stati Uniti iniziava il periodo della grande
depressione e con essa anche la fine dell'età spensierata del jazz.

Il 23 aprile del 1930 la malattia di Zelda, che i medici diagnosticarono
trattarsi di schizofrenia, si manifestò in tutta la sua gravità ed ella venne
ricoverata alla Malmaison di Parigi, poi a Montreux in Svizzera mentre Scott
si sistemava a Ginevra e in seguito a Losanna. Al tragico ritorno alla realtà
imposto dalla crisi del 1929 si accompagnò quindi anche la crisi familiare e
personale di Fitzgerald che, semialcolizzato e preoccupato per le condizioni
della moglie, ebbe un forte tracollo che gli impedì di lavorare con la
necessaria tranquillità alla stesura definitiva di _Tender Is the Night_.

Nel 1931 Fitzgerald si recò per breve tempo negli Stati Uniti, ma nell'estate
si trovava ad Annecy e quando a settembre Zelda venne dimessa essi ritornarono
in America stabilendosi a Montgomery nell'Alabama e Scott, che dovette recarsi
a Hollywood, ci andò da solo. Nel settembre del 1932, in seguito alla morte
del padre, Zelda ebbe una ricaduta e venne ricoverata in una clinica di
Baltimora dove rimase fino a giugno mentre Scott andò a vivere con la figlia a
Rodgers Forge, dove Zelda, appena dimessa, li raggiunse. Scott intanto
continuava a lavorare al romanzo _Tenera è la notte_.

Nel 1934 venne pubblicato il quarto romanzo di Fitzgerald, _Tender Is the
Night_ ( _Tenera è la notte_ ), l'opera alla quale lo scrittore lavorò più a
lungo ma che ottenne scarso successo. Zelda intanto, colta da una terza
ricaduta, fu nuovamente ricoverata. Il 1935 vide Scott disperato per
l'insuccesso ottenuto dal libro, per la situazione economica e per il suo
stato di salute. Era stato infatti colto da un serio attacco di tubercolosi e
dovette essere ricoverato prima a Tryon, nella Carolina del Nord, poi ad
Asheville e infine a Baltimora.

Lo stato depressivo nel quale si trovava Fitzgerald peggiorò ulteriormente,
portandolo a quel _crack-up_ (crollo) di cui i tre toccanti articoli apparsi
nel 1936 sulla rivista _Esquire_ e pubblicati postumi nel 1945 da Edmund
Wilson costituiscono una testimonianza drammatica. In essi vi è la confessione
del suo fallimento e, come scrive Fernanda Pivano,[6] si tratta di "...un
documento tragicamente sincero che soltanto il candore di Scott poteva gettare
in pasto al pubblico con tanta semplicità. Il suo candore fu ancora una volta
frainteso. Nessuno raccolse il grido disperato; il pubblico e perfino gli
amici si limitarono a scandalizzarsi; Hollywood gli rifiutò un contratto che
sarebbe stato forse la sua salvezza".

Nel 1937 Fitzgerald, ripresosi, accettò di lavorare come sceneggiatore a
Hollywood sotto contratto con la MGM per diciotto mesi e s'innamorò di Sheilah
Graham, una cronista mondana, che lo aiutò a riacquistare il suo equilibrio.
Il lavoro gli procurò una certa tranquillità economica tanto da poter scrivere
serenamente. Collaborò in questo periodo a diversi film tra i quali _Donne_ (
_The Women_ ) del regista George Cukor che uscirà nel 1939) ma nel 1938 aveva
cofirmato l'adattamento di _Three Comrades_ (Tre camerati) del regista Frank
Borzage.

Tale versione non venne considerata dal produttore, che la riscrisse causando
a Fitzgerald un'altra grande delusione: così, l'anno dopo, quando si recò a
Darthmounth con Schulberg, che in seguito scrisse un romanzo biografico in cui
riferisce l'episodio con il titolo _The Disenchanted_ , per la preparazione di
uno scenario, ricominciò a bere e dovette essere ricondotto a New York dove
venne ricoverato in ospedale.

Dalla crisi durata parecchi mesi emerse un nuovo Fitzgerald, oramai
disincantato. Mentre seguitava a scrivere racconti per l' _Esquire_ (tra cui
qualcuno ambientato ad Hollywood) concepì e iniziò a scrivere _The Last
Tycoon_ ( _L'ultimo magnate_ , conosciuto in Italia con il titolo _Gli ultimi
fuochi_ e pubblicato nel 2012 con il titolo _L'amore dell'ultimo milionario_
), che vede nel produttore Monroe Stahr un Gatsby più maturo, ma altrettanto
idealista. Questa resta probabilmente l'opera di Fitzgerald più significativa
e penetrante ambientata nel mondo del cinema. Il romanzo, rimasto incompiuto,
uscirà postumo nel 1941 pubblicato dall'amico Edmund Wilson con le indicazioni
che Fitzgerald stesso aveva predisposto per il suo compimento. Grazie a
quest'uscita postuma la critica riscoprì l'autore.

Alla fine di novembre sopraggiunse un primo attacco di cuore. Spaventato, ma
non arresosi, lo scrittore continuò faticosamente a scrivere il romanzo
iniziato. Il 20 dicembre aveva terminato il primo episodio del sesto capitolo,
ma il giorno seguente un secondo attacco cardiaco lo colse provocandogli la
morte.

Il funerale avvenne in modo semplice e la sua salma fu inumata in un piccolo
cimitero di Rockville, nel Maryland; tra le poche persone a prendervi parte ci
fu la scrittrice e amica Dorothy Parker, la quale proprio davanti al feretro,
citando una frase dal _Grande Gatsby_ , esclamò: "Povero vecchio bastardo"[7].
La moglie Zelda sopravvisse al marito otto anni e nel 1948 morì in un incendio
divampato nella clinica Highland ad Asheville nella Carolina del Nord dov'era
internata da tempo.

Altri progetti

