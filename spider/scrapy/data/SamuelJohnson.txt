**Samuel J. Johnson** (Lichfield, 18 settembre 1709 – Londra, 13 dicembre
1784) è stato un critico letterario, poeta, saggista, biografo e lessicografo
britannico. È spesso citato come **dottor Johnson**. Fu un devoto anglicano e
politicamente un tory ed è stato classificato come "senza dubbio il letterato
più illustre nella storia inglese".[1] Egli è stato l'uomo descritto "nella
più famosa biografia della letteratura inglese": James Boswell, _Life of
Johnson_.[2]

Johnson nacque a Lichfield nello Staffordshire e frequentò il Pembroke College
di Oxford per poco più di un anno, prima che la mancanza di fondi lo
obbligasse a lasciare. Dopo aver lavorato come insegnante si trasferì a
Londra, dove iniziò a scrivere articoli di vario genere per il _Gentleman's
Magazine_. I suoi primi lavori furono la biografia _The Life of Mr Richard
Savage_ , i componenti poetici _London_ e _The Vanity of Human Wishes_ e il
dramma _Irene_.

Dopo nove anni di lavoro, nel 1755 venne pubblicato il _Dictionary of the
English Language_ ; quest'opera ha avuto anche un influsso di vasta portata
sulla lingua inglese moderna ed è stata descritta come "uno dei più grandi
successi della erudizione".[3] Il _Dictionary_ significò per Johnson fama e
successo. Fino al completamento del _Oxford English Dictionary_ , 150 anni
dopo, il dizionario di Johnson è stato considerato come il dizionario
britannico per eccellenza.[4] I suoi ultimi lavori comprendevano saggi,
un'edizione annotata delle opere teatrali di William Shakespeare, e il
racconto di grande successo, _La storia di Rasselas, Principe dell'Abissinia_.
Nel 1763, fece amicizia con James Boswell, con cui in seguito viaggiò in
Scozia; Johnson descrisse il loro viaggio in _A Journey to the Western Islands
of Scotland_. Verso la fine della sua vita, scrisse _Lives of the Most Eminent
English Poets_ un'imponente ed autorevole raccolta di biografie e citazioni
dei poeti inglesi del XVII e XVIII secolo.

Johnson era di costituzione alto e robusto, ma i suoi gesti strani e i tic
erano motivo di confusione in chi lo incontrasse per la prima volta. Sia
l'autorevole biografia di Johnson scritta da Boswell sia quelle scritte da
altri autori, danno una dettagliata descrizione del comportamento e degli
atteggiamenti di Johnson da poter consentire la formulazione di una diagnosi
postuma della sindrome di Tourette (TS),[5][6] una patologia non ben
conosciuta o diagnosticata nel XVIII secolo. Dopo una serie di varie
affezioni, Samuel Johnson morì la sera del 13 dicembre 1784, e fu sepolto
nell'abbazia di Westminster. A partire dagli anni successivi alla sua morte, a
Johnson venne riconosciuto l'influsso durevole esercitato sulla critica
letteraria ed anche il primato come critico della letteratura inglese.[7]

Nato il 18 settembre 1709 da Michael Johnson, un libraio, e da sua moglie,
Sarah Ford,[8] Samuel Johnson affermò spesso di essere cresciuto in povertà.
Dal momento che entrambe le famiglie erano benestanti, non è chiaro cosa sia
mai accaduto nel periodo tra il matrimonio di Michael e Sarah e la nascita di
Samuel, avvenuta appena tre anni dopo, per provocare un tale cambiamento nelle
condizioni della famiglia.[9] Johnson venne alla luce nella casa di famiglia
situata sopra la libreria paterna in Lichfield, Staffordshire e,[8] siccome
sua madre Sarah aveva 40 anni al momento della nascita di Samuel, ci fu
bisogno dell'assistenza di un uomo-ostetrica e chirurgo di "gran reputazione",
di nome George Hector.[10] Appena venuto alla luce, il piccolo Samuel non
pianse e, avendo suscitato dubbi sul suo stato di salute, sua zia esclamò "che
non l'avrebbero nemmeno raccolta dalla strada una povera creatura in quelle
condizioni".[11] Poiché si temeva che il bambino potesse morire, fu chiamato
il vicario della chiesa di St. Mary affinché impartisse il Sacramento del
Battesimo al piccolo.[12] Come padrini vennero scelti: Samuel Swynfen, un
medico laureato al Pembroke College di Oxford e Richard Wakefield, un
avvocato, medico legale e segretario comunale di Lichfield.[13] Lo stato di
salute del piccolo Samuel migliorò e fu messo a balia presso Joan Marklew.
Johnson ben presto contrasse la scrofola,[14] un malattia che a quel tempo era
denominata _the King's Evil_ ("il male del re" in inglese), perché si pensava
che i sovrani imponendo le mani fossero in grado di guarire tale patologia,
capacità ereditata per la loro discendenza da Edoardo il Confessore, re
inglese dal 1042 al 1066, che, secondo talune leggende, l'aveva ereditata da
San Remigio, vescovo di Reims. Sir John Floyer, ex medico di Carlo II
d'Inghilterra, consigliò che Johnson per guarire ricevesse il _tocco
reale_[15] da parte della regina Anna, cosa che avvenne il 30 marzo 1712.
Tuttavia, il rituale non sortì effetto alcuno e Johnson fu sottoposto ad un
intervento chirurgico che lasciò cicatrici permanenti su viso e corpo.[16] Con
la nascita del fratello di Samuel, Nathaniel, Michael Johnson non riuscì più a
far fronte ai debiti accumulatisi col tempo e la sua famiglia non fu più in
grado di mantenere lo stile di vita cui era stata abituata.[17]

Johnson dimostrò precoci segni di intelligenza e i suoi genitori, come
ricorderà in seguito con disgusto, andavano sbandierando in giro le sue "più
recenti capacità acquisite".[18] La sua istruzione iniziò all'età di tre anni
grazie a sua madre che gli faceva imparare a memoria e recitare brani del
Libro delle preghiere comuni.[19] Quando Johnson compì quattro anni venne
iscritto ad una scuola nei pressi di casa sua e quando ne compì sei venne
mandato da un vecchio calzolaio per continuare la sua istruzione.[20] A sette
anni, Johnson venne iscritto alla Lichfield Grammar School, dove si distinse
in Latino.[21] In questo periodo della sua vita, Johnson iniziò a presentare
quei tic che influenzarono il giudizio delle persone che lo conobbero nei suoi
ultimi anni e che costituirono la base per la diagnosi postuma della sindrome
di Tourette.[22] Per la sua eccellenza negli studi, Johnson venne promosso
alla scuola superiore all'età di nove anni.[21] Durante questo periodo,
Johnson fece amicizia con Edmund Hector, il nipote dell'uomo-ostetrica George
Hector, e conobbe John Taylor, con il quale rimase amico per il resto della
sua vita.[23]

All'età di 16 anni, Johnson ebbe la possibilità di stare presso i suoi cugini,
i Ford, a Pedmore nel Worcestershire.[24] Qui divenne un caro amico di
Cornelius Ford, che utilizzando la propria conoscenza dei classici fece da
precettore a Johnson nel periodo in cui non frequentava la scuola.[25] Ford
era un noto accademico di successo ma era anche un noto alcolista i cui
eccessi lo portarono al decesso sei anni dopo la conoscenza di Johnson.[26]
Dopo aver trascorso sei mesi presso i suoi cugini, Johnson rientrò a
Lichfield, ma il preside Hunter. "seccato per l'impertinenza di questa lunga
assenza", rifiutò il prosieguo da parte di Johnson della frequenza della
Lichfield Grammar School.[27] Per ovviare a questo imprevisto, Johnson venne
iscritto presso la King Edward VI Grammar School a Stourbridge.[25] Dato che
questa scuola era vicina a Pedmore, Johnson riuscì a trascorrere molto tempo
con i Ford e iniziò a scrivere poesie e fare traduzioni di poesie.[27]
Tuttavia, egli trascorse solo sei mesi a Stourbridge prima di rientrare ancora
una volta dai suoi a Lichfield.[28]

Quando tornò dai suoi, Johnson trovò una situazione precaria a causa del
pesante indebitamento di suo padre.[29] Per guadagnare qualcosa, Johnson
iniziò a rilegare i libri per la libreria di suo padre ed è possibile che
Johnson trascorse la maggior parte del suo tempo nel negozio paterno leggendo
varie opere e costruendo così la sua conoscenza letteraria. Le condizioni di
povertà durarono fino a che la cugina di Sarah Johnson, Elizabeth Harriotts,
morì nel febbraio del 1728 lasciando un lascito consistente per l'iscrizione
di Samuel all'università.[30] Il 31 ottobre 1728, poche settimane dopo aver
compiuto i 19 anni, Johnson entrò al Pembroke College di Oxford.[31] La somma
ereditata non coprì tutte le spese a Pembroke, ma Andrew Corbet, amico e
compagno di corso, si offrì di colmare il deficit.[32]

Johnson si fece molti amici a Pembroke e si dedicò ad una lettura intensiva.
Negli ultimi anni della sua vita raccontò vari aneddoti sulla sua
pigrizia.[33] Un giorno il suo precettore, Jorden, gli assegnò per le feste
natalizie il compito di tradurre in latino il _Messiah_ , un'ecloga sacra di
Alexander Pope.[34] Johnson completò metà della traduzione in un pomeriggio e
il resto la mattina seguente. Benché la traduzione gli abbia meritato lodi,
tuttavia non procurò quei vantaggi materiali in cui egli aveva sperato.[35] La
traduzione apparve in seguito nella _Miscellany of Poems_ (1731), curata da
John Husbands, un precettore al Pembroke College ed è la prima opera
pubblicata fra tutti gli scritti di Johnson giunta fino a noi. Johnson
trascorse nello studio il rimanente periodo natalizio ed anche oltre. Elaborò
un "piano di studi" chiamato _Adversaria_ , rimasto incompiuto, e nel
frattempo si dedicò allo studio del Francese e ad affinare la sua conoscenza
della lingua greca.[36]

Dopo tredici mesi, per carenza di soldi Johnson fu costretto ad abbandonare
Oxford senza aver conseguito la laurea e ritornò a Lichfield.[30] Verso la
fine della permanenza di Johnson ad Oxford il suo precettore, Jorden, lasciò
Pembroke e fu sostituito da William Adams. Johnson apprezzò molto il metodo di
Adams come precettore, ma a dicembre, egli era già di molto arretrato nel
pagamento delle tasse scolastiche e fu costretto a tornare a casa. Al Pembroke
College lasciò molti dei libri che aveva preso in prestito dalla libreria del
padre sia perché non poteva permettersi il costo del trasporto e sia perché li
considerava come un pegno da riscattare al più presto ritornando ai suoi
studi.[37]

Johnson alla fine ricevette una laurea: poco prima della pubblicazione del suo
_Dictionary_ nel 1755, la Oxford University assegnò a Johnson il diploma di
Master of Arts.[38] Nel 1765, Johnson conseguì un dottorato onorario presso il
Trinity College di Dublino e presso la Oxford University.[39] Nel 1776,
ritornò a Pembroke con Boswell per visitare il college avendo come guida il
suo ex precettore Adams, ora Master. Quella visità servì a ricordare il tempo
trascorso al college, i suoi primi risultati e ad esprimere la sua
predilezione per Jorden.[40]

Poco si sa della vita di Johnson del periodo che va dalla fine del 1729 e fino
al 1731; è probabile che abbia vissuto presso i genitori. Sperimentò attacchi
di angoscia e di dolore fisico durante anni di malattia;[41] i suoi tic e le
sue gesticolazioni associati con la sindrome di Tourette cominciarono a
divenire meno controllabili e a suscitare spesso commenti nella gente.[42] Nel
1731, il padre di Johnson era pieno di debiti e il suo status nella comunità
di Lichfield si era di molto incrinato. Johnson sperava di ottenere un posto
da usciere disponibile presso la Stourbridge Grammar School, ma la sua domanda
non essendo corredata da un titolo venne scartata il 6 settembre 1731.[41] In
questo periodo, il padre di Johnson si ammalò di una "febbre infiammatoria"
che lo portò alla morte nel dicembre 1731.[43] Johnson, infine, trovò un
impiego da supplente in una scuola di Market Bosworth, diretta da Sir Wolstan
Dixie, che permise a Johnson di insegnare pur privo di titolo.[44] Sebbene
Johnson venisse trattato come un servo,[45] egli era ben lieto di insegnare
nonostante lo ritenesse noioso. A seguito di una discussione con Dixie egli
abbandonò la scuola e nel giugno del 1732 fece ritorno a casa.[46]

Johnson continuò a cercare un impiego in una scuola di Lichfield. Dopo che gli
venne respinta la domanda per un posto ad Ashbourne, trascorse il tempo con il
suo amico Edmund Hector, che abitava nella casa dell'editore Thomas Warren.
All'epoca Warren stava per pubblicare il _Birmingham Journal_ , e chiese
l'aiuto di Johnson.[47] Questa collaborazione con Warren si intensificò e
Johnson propose la pubblicazione di una traduzione delle storie degli Abissini
scritte dal missionario gesuita portoghese Jeronimo Lobo.[48] Johnson aveva
letto le traduzioni in francese fatte dall'Abbé Joachim Le Grand e ritenne che
una traduzione breve in inglese potesse essere "utile e proficua".[49] Invece
di scrivere tutta l'opera di suo pugno, egli la dettò a Hector, che portò la
copia corretta in tipografia. L'opera di Johnson, _A Voyage to Abyssinia_ fu
pubblicata un anno dopo.[49] Nel febbraio del 1734 ritornò a Lichfield e
iniziò a progettare una edizione commentata delle elegie latine di Angelo
Poliziano, unitamente ad una storia della poesia in latino da Francesco
Petrarca a Poliziano; la pubblicazione era prevista in base ad un certo numero
di sottoscrizioni e sarebbe stato il fratello di Samuel, Nathaniel, subentrato
a loro padre nella conduzione della libreria, a gestire il tutto. Nonostante
il prezzo contenuto col quale veniva offerto il libro, vi furono così poche
sottoscrizioni da non giustificare il prosieguo dell'intero progetto.[50]

Johnson rimase accanto al suo caro amico Harry Porter per assisterlo durante
la fase terminale di una malattia,[51] che si concluse il 3 settembre 1734 con
la morte di Porter, il quale lasciò vedova all'età di 45 anni sua moglie
Elizabeth Porter (anche nota come "Tetty") con i tre figli.[52] Alcuni mesi
dopo, Johnson iniziò a corteggiarla. Il Reverendo William Shaw sostiene che
"l'iniziativa probabilmente partì da lei, poiché il suo attaccamento a Johnson
era in netto contrasto con quanto consigliavano e auspicavano tutti i suoi
parenti".[53] Johnson non aveva esperienza di tali rapporti ma la vedova
benestante lo incoraggiò e gli promise di mettere a sua disposizione i suoi
cospicui risparmi.[54] Convolarono a nozze il 9 luglio 1735, nella chiesa di
St. Werburgh a Derby.[55] La famiglia dei Porter non approvò questa unione per
la differenza di età fra i due, Johnson aveva 25 anni ed Elizabeth 46, inoltre
il matrimonio fra Elizabeth e Johnson contrariò il figlio di lei, Jervis, al
punto che decise di interrompere i rapporti con la madre.[56] Tuttavia, la
figlia Lucy aveva accettato Johnson sin dall'inizio, mentre l'altro figlio,
Joseph, accettò in un secondo momento l'avvenuto matrimonio.[57]

Nel giugno del 1735, mentre lavorava come precettore per i figli di Thomas
Whitby, Johnson presentò una domanda per il posto di preside della Solihull
School.[58] Nonostante il sostegno da parte di Walmesley, Johnson fu scartato
perché i dirigenti scolastici ritenevano che egli era "un signore molto
altezzoso e di cattivo carattere e che aveva un modo di alterare le sue
sembianze (sia pur non volendo) che poteva turbare i ragazzi".[59] Con
l'incoraggiamento di Walmesley, Johnson decise che avrebbe potuto essere un
insegnante di successo se avesse diretto una propria scuola.[60]

Nell'autunno del 1735, Johnson aprì un istituto privato a Edial, vicino
Lichfield. Ebbe solo tre allievi: Lawrence Offley, George Garrick, e il
diciottenne David Garrick, che diverrà uno dei più famosi attori del suo
tempo.[59] Questa iniziativa pedagogica non ebbe successo e costò a Tetty una
sostanziosa porzione dei suoi risparmi. Invece di cercare di portare avanti la
scuola, Johnson cominciò a scrivere la sua prima opera importante, la tragedia
di ambientazione storica _Irene_.[61] Il biografo Robert DeMaria riteneva che
la sindrome di Tourette rendesse impossibile per Johnson l'esercizio di
attività pubbliche come il maestro di scuola o il precettore; questo potrebbe
spiegare perché Johnson si convincesse a dedicarsi alla "invisibile
occupazione di scrittore".[22]

Il 2 marzo 1738 Johnson partì per Londra insieme al suo ex allievo David
Garrick, in quello stesso giorno morì Nathaniel, il fratello di Johnson. Egli
era senza un soldo e un po' pessimista circa il viaggio, ma fortunatamente per
loro, Garrick vantava conoscenze a Londra e così riuscirono a sistemarsi
presso un suo lontano parente, Richard Norris.[62] Johnson ben presto si
trasferì a Greenwich vicino al Golden Hart Tavern per completare il dramma
_Irene_.[63] Il 12 luglio 1737 Johnson scrisse ad Edward Cave proponendogli la
pubblicazione della traduzione della _Storia del Concilio di Trento_ di Paolo
Sarpi, che Cave accettò di pubblicare solo alcuni mesi dopo.[64][65] Nel mese
di ottobre del 1737 Johnson fece venire sua moglie a Londra e trovò lavoro
presso la redazione di _The Gentleman's Magazine_ , periodico pubblicato da
Cave.[66] Durante questo periodo, le richieste provenienti dalla rivista e da
altri editori furono "di una quantità e di una varietà senza pari" e "così
numerose, variegate e disseminate" che "lo stesso Johnson non poteva farne un
elenco completo".[67] Il nome " _Columbia_ ", un nome poetico che verrà
utilizzato come calco linguistico per indicare gli Stati Uniti, fu coniato da
Johnson e apparve per la prima volta nel 1738 proprio nella pubblicazione
settimanale dei dibattiti parlamentari inglesi in _The Gentleman's
Magazine_.[68][69]

Nel maggio 1738 venne pubblicato in forma anonima _London_ , la prima opera
importante di Johnson.[70] Basata sulla III Satira (Non c'è posto a Roma per
un Romano) di Giovenale, quest'opera descrive il personaggio Thales in
partenza per il Galles per sfuggire le difficoltà del vivere in Londra,[71]
che è ritratta come un luogo di criminalità, corruzione e abbandono dei
poveri. Johnson non riusciva a considerare che tale opera potesse recargli
qualche merito come poeta.[72] Alexander Pope affermò:"l'autore verrà presto
_déterré_ " (portato alla luce, reso noto), ma questo sarebbe accaduto solo 15
anni dopo.[70]

Mel mese di agosto, Johnson non poté accedere alla posizione di direttore
della Appleby Grammar School, non avendo un Master of Arts rilasciato da
Oxford o Cambridge. Nel tentativo di porre fine a questi rifiuti, Alexander
Pope chiese a Lord Gower di usare la sua influenza perché a Johnson fosse
assegnato tale titolo accademico.[11] Gower inoltrò una petizione ad Oxford
perché fosse attribuita a Johnson una laurea _honoris causa_ , ma gli venne
risposto che la sua era "una richiesta fuori luogo".[73] Gower non demorse e
scrisse ad un amico di Jonathan Swift perché chiedesse a Swift stesso di
rivolgersi alla Università di Dublino perché venisse assegnato un diploma a
Johnson, nella speranza che poi che questo titolo potesse essere usato per
giustificare il rilascio di un Master of Arts da parte di Oxford,[73] ma Swift
rifiutò di fare un piacere a Johnson.[74]

Fra il 1737 e il 1739, Johnson fece amicizia con il poeta Richard Savage.[75]
Sentendosi in colpa per il fatto di vivere a spese della moglie Tetty, Johnson
abbandonò la casa coniugale e si accompagnò con Savage. Tutti e due erano
poveri in canna e trovavano ospitalità nelle taverne o un giaciglio in locali
di fortuna e certe volte erano costretti a passare la notte in giro per le
strade.[76] Una notte i due si trovarono a percorrere St.James's Square in
cerca di un riparo, ma siccome si sentivano con il morale alto e colmi di
patriottismo, cominciarono a inveire contro il governo e "resolved they would
_stand by their country_ ".[77] Gli amici di Savage cercarono di aiutarlo
proponendogli di trasferirsi nel Galles, ma Savage andò a finire a Bristol e
continuò a fare debiti. Venne per questo rinchiuso in prigione e vi morì nel
1743. Un anno dopo, Johnson scrisse la _Vita di Richard Savage_ (1744),
un'opera "toccante" che, secondo il biografo e critico Walter Jackson Bate,
"rimane una delle opere innovative nella storia della biografia".[78]

Nel 1746, un gruppo di editori propose a Johnson la creazione di un autorevole
dizionario della lingua inglese;[70] la mattina del 18 giugno 1746 venne
firmato un contratto con William Strahan e Associati per l'importo di 1.500
ghinee.[79] Johnson sostenne di poter completare l'incarico nel giro di tre
anni. Sfidando l'Académie française che ebbe a disposizione quaranta studiosi
che impiegarono quaranta anni per completare il Dictionnaire de l'Académie
française|dizionario francese, Johnson affermò: "Ecco la proporzione. Vediamo,
quaranta per quaranta fa milleseicento. Allora come tre sta a milleseicento,
così un inglese sta ad un francese."[70] Sebbene non riuscisse a completare il
lavoro in tre anni, ci riuscì a finirlo in nove, giustificando il suo
vanto.[70] Secondo Bate, il _Dizionario_ "si può facilmente classificare come
uno dei più grandi successi della erudizione e probabilmente il più grande
successo mai conseguito da un uomo solo che lavorò svantaggiato di mezzi e di
tempo."[3]

Il dizionario di Johnson non è stato né il primo né l'unico. È stato,
comunque, il più consultato e il più imitato nel periodo dei 150 anni
trascorsi dalla sua prima edizione fino al completamento del _Oxford English
Dictionary_ nel 1928. Altri dizionari, come il _Dictionarium Britannicum_ di
Nathan Bailey, includevano più parole,[4] e nei 150 anni precedenti il
dizionario di Johnson vennero compilati circa una ventina di dizionari
monolingua "inglese".[80] Tuttavia, vi era insoddisfazione per i dizionari
dell'epoca. Nel 1741, David Hume affermò: "L'eleganza e la proprietà di stile
sono molto trascurate nella nostra società. Non abbiamo un dizionario della
lingua inglese e a stento abbiamo una passabile grammatica."[81] Il
_Dictionary_ di Johnson contribuisce a fornire un quadro del XVIII secolo ed
"una fedele registrazione del linguaggio usato dalla gente".[4] In definitiva,
è più di un semplice testo di consultazione; è una vera e propria opera
letteraria.[80]

Per un decennio, il costante impegno di Johnson nella stesura del _Dizionario_
provocò un certo sconquasso nelle abitudini di vita sue e della moglie Tetty.
Dovette impiegare un certo numero di assistenti per la stesura delle copie e
di attrezzature per la rilegatura, per questo la casa era come un cantiere
pieno di continui rumori e disordine. Per portare avanti il suo lavoro aveva
bisogno di consultare centinaia di libri disseminati per tutta la casa.[82]
John Hawkins, lo scrittore e amico di Johnson, così descrive la scena: "I
libri da lui utilizzati erano quelli della sua collezione personale, tanti e
tutti miseramente sbrindellati, e tutti quelli che era riuscito ad ottenere in
prestito; questi ultimi, alla fine, se mai fossero tornati nelle mani dei
legittimi proprietari, non sarebbero più stati accolti con la gioia per ciò di
cui si ritorna in possesso".[83] Johnson, in quel periodo, era anche molto
preoccupato per le condizioni di salute della moglie Tetty, che iniziava a
mostrare i segni di una malattia in fase terminale.[82] Per conciliare
l'assistenza alla moglie con il lavoro, si trasferì in Gough Square al civico
17 vicino al suo tipografo, William Strahan.[84]

In preparazione del lavoro, Johnson compilò un _Prospetto_ per il
_Dizionario_. Questo _Prospetto_ , con gran dispiacere di Johnson, trovò un
mecenate in Philip Stanhope, 4º Conte di Chesterfield.[85] Infatti, sette anni
dopo che era stato sottoposto a Chesterfield e da questi accettato,
Chesterfield scrisse e fece pubblicare anonimi due saggi nel periodico _The
World_ lodando e raccomandando il _Dizionario_.[86] Johnson non gradì il tono
dei saggi e si convinse che Chesterfield non aveva rispettato gli obblighi
come mecenate dell'opera.[87] Johnson scrisse una lettera a Chesterfield in
cui espresse il suo parere e criticò aspramente Chesterfield, dicendo "Che
mecenate è, mio signore, colui che guarda con indifferenza un uomo che lotta
per sopravvivere fra i flutti e quando poi questi ha raggiunto la riva lo
imbarazza con la sua ormai inutile offerta di aiuto? Il piacere da voi
espresso per il mio lavoro, sarebbe stato ben accetto solo se fosse stato
formulato in tempo: ma è giunto tardivo, quando non sapevo più che farmene;
quando non c'era più nessuno con cui condividerlo; quando, ormai io
conosciuto, non lo desideravo più."[88] Chesterfield, colpito dal tono della
lettera, non la distrusse ma la mise su di un tavolo a disposizione degli
ospiti che volessero leggerla.[88] Alcuni sostengono che quella lettera
suscitò un certo clamore nel mondo letterario quando Johnson la resa pubblica
e sin da allora è stata oggetto di commento; è stata definita la
"dichiarazione di indipendenza" della letteratura.[89]

Il _Dizionario_ venne pubblicato nell'aprile 1755, con la citazione nel
frontespizio dell'attribuzione a Johnson da parte di Oxford del _Master of
Arts_ in previsione del completamento dell'opera.[90] Il dizionario si
presentava come un enorme volume. Le sue pagine erano alte circa 46 cm e il
volume aperto misurava 51 cm di larghezza; il libro raccoglieva 42.773 voci,
alle quali ne vennero aggiunte poche altre nelle successive edizioni, e
costava la stravagante cifra di £4 e 10s, equivalenti circa a £350
odierne.[91] Un'importante innovazione apportata da Johnson nella
lessicografia inglese fu quella di illustrare il significato delle parole
mediante citazioni letterarie, di queste nel dizionario ve ne erano circa
114.000. Gli autori più citati erano Shakespeare, Milton e Dryden.[92] Ci
vollero anni prima che il "Dizionario di Johnson", come si è venuto a sapere,
producesse profitti. A quel tempo, i diritti d'autore erano sconosciuti e
Johnson, una volta rispettati i termini di consegna dell'opera, non ricevette
alcunché dalle vendite del volume. Negli anni che seguirono, le citazioni
presenti nel _Dizionario_ vennero ampiamente riprese e utilizzate in diverse
edizioni del _Webster's Dictionary_ e del _New English Dictionary_.[93]
Durante i nove anni di impegno nella stesura del _Dizionario_ , Johnson
scrisse anche vari saggi, sermoni e poesie.[94] Decise di scrivere una serie
di saggi e presentarli in un periodico intitolato _The Rambler_ che sarebbe
stato messo in vendita per pochi centesimi ogni martedì e sabato. Spiegando il
perché di quel titolo, alcuni anni dopo disse al suo amico, il pittore Joshua
Reynolds: "Non sapevo proprio che titolo scegliere. Così una notte mi sono
seduto a fianco del letto e ho deciso che non sarei andato a dormire finché
non avessi stabilito quale titolo usare per il mio periodico. _The Rambler_ mi
sembrò il migliore fra quelli venutimi in mente e così lo scelsi".[95] Questi
saggi, spesso su temi morali, tendevano ad essere molto più impegnativi di
quanto il titolo della serie suggerisse; un suo primo commento a margine
comparso in _The Rambler_ fu quello di chiedere "in questa impresa tu Spirito
Santo non rifiutarmi la tua assistenza ma fa che io possa promuovere la tua
gloria e la salvezza mia e del prossimo".[95] La popolarità di _The Rambler_
aumentò quando i vari articoli furono raccolti in un volume che, durante la
vita di Johnson, venne ristampato nove volte. Un'amica di Johnson, la
scrittrice Charlotte Lennox, difese dagli attacchi dei critici _The Rambler_
nel suo romanzo _The Female Quixote_ (1752). In particolare, fa dire al
personaggio Mr. Glanville, "voi potete giudicare le opere di un _Young_ , un
_Richardson_ , o un _Johnson_. Scagliarvi con premeditata malizia contro _The
Rambler_ ; e per mancanza di difetti schernire anche le sue inimitabili
bellezze" (Book VI, Chapter XI). La Lennox, in seguito, definisce Johnson "il
più grande Genio della nostra epoca".[96]

Tuttavia, non si dedicò solo alla pubblicazione di _The Rambler_. La sua opera
in versi più apprezzata, _La vanità degli umani desideri_ , fu scritta con una
"rapidità straordinaria" tanto che Boswell affermò che Johnson "avrebbe potuto
essere perennemente un poeta".[97] La poesia si ispira alla X Satira di
Giovenale (Gli sconsigliati desideri causano sofferenza) e sostiene che
"l'antidoto al vano desiderio sono i non vani desideri".[98] In particolare,
Johnson sottolinea "la vulnerabilità del singolo di fronte al contesto
sociale" e "l'ineludibile auto-inganno che allontana dalla retta via gli
esseri umani".[99] Il componimento poetico venne esaltato dalla critica ma non
riuscì a divenire popolare e se ne vendettero meno copie dell'altra poesia,
_London_.[100] Nel 1749, David Garrick mantenne la promessa di portare in
scena il dramma _Irene_ , ma il titolo venne cambiato in _Mahomet and Irene_
per renderlo "più attraente dal punto di vista teatrale".[101] Lo spettacolo
fu replicato per nove sere.[102]

La moglie di Johnson, Tetty, fu malata per gran parte del tempo che trascorse
a Londra e nel 1752 decise di ritornare a casa mentre Johnson era tutto preso
dalla compilazione del suo _Dizionario_. Tetty Johnson morì il 17 marzo 1752,
e, alla notizia della sua morte, Johnson scrisse una lettera al suo vecchio
amico Taylor nella quale, secondo Taylor, "era espresso un dolore così intenso
che non mi era mai capitato di leggere parole tanto disperate".[103] Johnson
scrisse un sermone che doveva essere letto durante il funerale della moglie,
ma Taylor si rifiutò di leggerlo per ragioni che non sono note. La perdita
della moglie acuì in Johnson la sensazione di essere perso ed era tanta la sua
disperazione che l'amico John Hawkesworth dovette prendersi l'incarico di
organizzare la cerimonia funebre. Johnson si sentiva in colpa per la povertà
in cui credeva di aver costretto a vivere Tetty e si rimproverava per averla
trascurata. Manifestava la sua scontentezza e riempì di preghiere e
lamentazioni per la morte della moglie il suo diario, fino alla fine dei
propri giorni. Tetty era la ragione della vita di Johnson al punto che la
morte di lei inceppò le sue capacità lavorative.[104]

Il 16 marzo 1756, Johnson fu arrestato per un debito insoluto di £5 e 18s; non
riuscendo a mettersi in contatto con alcuno, scrisse allo scrittore ed editore
Samuel Richardson. Richardson, che aveva già prestato denaro a Johnson, gli
fece recapitare sei ghinee per mostrare la sua buona volontà, e i due
divennero amici.[105] Poco dopo, Johnson conobbe e fece amicizia con il
pittore Joshua Reynolds, che destò una così positiva impressione in Johnson
che questi lo definì come "forse il solo uomo che io possa definire un
amico".[106] La sorella più giovane di Reynolds, Frances, ebbe modo di
osservare, quando si trovavano insieme, "che uomini, donne e bambini si
riunivano intorno a lui [Johnson], divertiti" nel guardare il suo
gesticolare.[107] Oltre che di Reynolds, Johnson fu amico di Bennet Langton e
Arthur Murphy. Langton era uno studioso ed ammiratore di Johnson e fece di
tutto per creare l'occasione di un incontro con Johnson dal quale derivò una
lunga amicizia. Johnson fece la conoscenza di Murphy durante l'estate del 1754
quando Murphy incontrò Johnson per spiegare l'accidentale ripubblicazione del
N.190 di _The Rambler_ , e così i due divennero amici.[108] In questo periodo,
la poetessa Anna Williams fu ospitata da Johnson. Era una poetessa minore in
stato di indigenza e prossima a divenire cieca, due condizioni che Johnson
cercò di alleviare fornendole alloggio e pagando per un intervento alla
cataratta non riuscito. La Williams, a sua volta, si disobbligò facendo da
governante nella casa di Johnson.[109]

Per tenersi occupato, Johnson iniziò a lavorare su _The Literary Magazine, or
Universal Review_ , il cui primo numero venne stampato il 19 marzo 1756.
Riguardo allo scopo di questa pubblicazione sorsero delle discussioni allorché
scoppiò la Guerra dei sette anni e Johnson cominciò a scrivere saggi polemici
contro la guerra. Dopo l'inizio della guerra, _The Literary Magazine_ accolse
molti articoli e di questi almeno 34 furono scritti da Johnson.[110] Quando
non era occupato a scrivere per _The Literary Magazine_ , Johnson scrisse una
serie di prefazioni per opere di altri scrittori come Giuseppe Baretti,
William Payne e Charlotte Lennox.[111] Il rapporto di Johnson con la Lennox e
le sue opere fu particolarmente intenso durante questi anni, e la scrittrice a
sua volta confidava così tanto su Johnson che egli rappresentò "il solo fatto
più importante accaduto nella vita letteraria della signora Lennox".[112] In
seguito, Johnson cercò di produrre una nuova edizione delle opere della
Lennox, ma nonostante il suo supporto queste non furono capaci di suscitare
sufficiente interesse.[113] Al fine di procurargli un aiuto per le faccende
domestiche quando era impegnato nei suoi vari progetti, Richard Bathurst, un
medico e membro del _Club_ , convinse Johnson a prendere come servitore uno
schiavo affrancato, Francis Barber.[114]

L'8 giugno 1756, Johnson pubblicò la sua _Proposta_ per la stampa in
abbonamento dei drammi di William Shakespeare, poiché le precedenti edizioni
di Shakespeare erano non corrette e abbisognavano di revisione.[115] Tuttavia,
i progressi nella realizzazione dell'opera andavano rallentando col passare
dei mesi, in un incontro con lo storico della musica Charles Burney avvenuto
nel dicembre 1757 Johnson disse che avrebbe completato l'opera nel marzo
dell'anno seguente. Prima che questo potesse accadere, Johnson venne di nuovo
arrestato nel febbraio 1758 per un debito insoluto di £40. Il debito venne
subito saldato per intervento di Jacob Tonson, che aveva Johnson sotto
contratto per la pubblicazione di _The Plays of Shakespeare_ , ciò incoraggiò
Johnson a finire al più presto il suo lavoro per restituire il favore. Anche
se ci vollero altri sette anni per finire, Johnson completò alcuni volumi del
suo _Shakespeare_ a dimostrazione dell'impegno profuso nel progetto.[116]

Nel 1758, Johnson iniziò a scrivere una serie di 103 saggi sotto il titolo,
_The Idler_ , pubblicati settimanalmente dal 15 aprile 1758 al 5 aprile 1760.
Questa serie è stata più breve e carente di molte caratteristiche presenti in
_The Rambler_. A differenza della pubblicazione indipendente di _The Rambler_
, i saggi di _The Idler_ vennero pubblicati nel settimanale _The Universal
Chronicle_ , una pubblicazione sostenuta John Payne, John Newbery, Robert
Stevens e William Faden.[117] Dal momento che _The Idler_ non occupò tutto il
tempo di Johnson, egli fu in grado di pubblicare il 19 aprile 1759 il breve
romanzo storico _The History of Rasselas, Prince of Abissinia_. Il
"libriccino", come Johnson lo descriveva, racconta la vita del Principe
Rasselas e di Nekayah, sua sorella, che si trovano in un luogo detto la Valle
Felice nella terra di Abissinia. La Valle è un luogo privo di difficoltà, dove
ogni desiderio viene subito esaudito. Il continuo piacere, comunque, non
assicura soddisfazione; perciò, con l'aiuto del filosofo Imlac, Rasselas fugge
via per esplorare il mondo ed essere così testimone di come tutti gli aspetti
della società e della vita fuori dalla Valle Felice siano permeati di
sofferenza. Una volta ritornato in Abissinia, Rasselas non desidera più
tornare nella valle dove tutto viene sempre facilmente soddisfatto.[118] Il
romanzo _Rasselas_ venne scritto da Johnson nel giro di una settimana per
poter pagare i funerali della madre e i debiti lasciati in eredità; il romanzo
riscosse un tale successo che quasi ogni anno ci fu una nuova edizione inglese
dell'opera. I riferimenti a questo romanzo si rinvengono in molte opere di
narrativa successive, tra cui _Jane Eyre_ , _Cranford_ e _La casa dei sette
abbaini_. _Rasselas_ vene subito tradotto in cinque lingue (Francese,
Olandese, Tedesco, Russo e Italiano) e successivamente in altre nove.[119]

Entro il 1762, tuttavia, Johnson si era guadagnata la notorietà per la sua
lentezza nello scrivere; il poeta suo contemporaneo Charles Churchill prese in
giro Johnson per il ritardo accumulato nel portare a termine la tanto promessa
edizione delle opere di Shakespeare: "Egli getta l'esca per gli abbonati / e
intasca il vostro denaro, ma il libro dov'è?"[120] I commenti suscitati da
queste parole spinsero Johnson a completare il suo _Shakespeare_ , e, dopo
aver ricevuto, il 20 luglio 1762, il primo pagamento di una pensione
governativa, fu in grado di dedicare gran parte del suo tempo a questo
obiettivo.[120] Infatti ai primi di luglio, il ventiquattrenne re Giorgio III
concesse a Johnson una pensione annua di £300 in riconoscimento della
realizzazione del _Dizionario_.[39] Questa pensione pur non arricchendo
Johnson, gli consentì un modesto ma adeguato tenore di vita per i restanti 22
anni che gli restavano da vivere.[121] Il riconoscimento derivò in gran parte
dall'interessamento di Thomas Sheridan e di John Stuart, III conte di Bute.
Allorché Johnson chiese se la pensione lo avrebbe costretto a promuovere un
programma politico o a sostenere vari funzionari, gli fu detto da Bute che la
pensione "non vi è stata data per qualcosa che dovete fare ma per tutto quello
che avete fatto".[122]

Il 16 maggio 1763, Johnson incontrò per la prima volta il ventiduenne James
Boswell— che poi sarebbe stato il primo importante biografo di Johnson —nella
libreria di un amico di Johnson, Tom Davies. Divennero ben presto amici, anche
se Boswell dovette tornare alla sua casa in Scozia o affrontare dei viaggi
all'estero per mesi.[123] Intorno alla primavera del 1763, Johnson organizzò
The Club, un circolo che comprendeva i suoi amici Joshua Reynolds, Edmund
Burke, David Garrick, Oliver Goldsmith ed altri (successivamente entrarono a
far parte del gruppo Adam Smith e Edward Gibbon). Essi decisero di incontrarsi
ogni lunedì alle 19 presso il locale _Turk's Head_ in Gerrard Street, Soho,
questa tradizione venne rispettata a lungo anche dopo la morte dei soci
fondatori.[124]

Il 9 gennaio 1765, Murphy presentò Johnson ad Henry Thrale, un ricco
produttore di birra e parlamentare, e a sua moglie Hester. Fra di loro nacque
subito un'intensa amicizia; Johnson venne trattato come uno di famiglia.[125]
Johnson restò in stretti rapporti con i Thrale per 17 anni fino al decesso di
Henry nel 1781, a volte alloggiava presso la "Anchor Brewery", la fabbrica di
Thrale a Southwark.[126] I diari e la corrispondenza tenuti da Hester Thrale
in questo periodo si rivelarono un'importante fonte di informazioni
biografiche su Johnson dopo la sua morte.[127]

Il 10 ottobre 1765 esce finalmente l'edizione johnsoniana di _Shakespeare_ con
il titolo _The Plays of William Shakespeare, in Eight Volumes ... To which are
added Notes by Sam. Johnson_ in una tiratura di mille copie. La prima edizione
fu rapidamente esaurita e ne venne stampata subito una seconda.[128] I drammi
erano presentati in una versione che Johnson riteneva più vicina agli
originali perché basata su di un'attenta analisi delle edizioni in
manoscritto. L'innovazione rivoluzionaria introdotta da Johnson fu quella di
creare un apparato di note esplicative corrispondenti che consentissero al
lettore di individuare il significato sottostante molti dei passaggi più
complessi di Shakespeare o relativi a quelli che potevano essere stati
trascritti in modo errato nel corso del tempo.[129] Nelle note si trovano
occasionali critiche rivolte ad altri curatori delle opere di Shakespeare e
alle loro edizioni.[130] Anni dopo, Edmond Malone, un importante studioso di
Shakespeare ed amico di Johnson, dichiarò che "l'approccio energico e globale
[di Johnson] ha gettato più luce sull'autore di quanto i suoi predecessori
abbiano fatto".[131]

Nel febbraio 1767 a Johnson venne concesso un incontro speciale il re Giorgio
III. Questo ebbe luogo presso la biblioteca del palazzo della Regina e venne
organizzato da Frederick Augusta Barnard, il bibliotecario del Re. Il Re,
essendo stato informato che Johnson spesso visitava la biblioteca, dispose che
Barnard lo presentasse a Johnson. Dopo un breve incontro, Johnson rimase
colpito dalla persona del Re e dalla loro conversazione.[132]

Il 6 agosto 1773, undici anni dopo il primo incontro con Boswell, Johnson
decise di far visita al suo amico in Scozia, per iniziare un _Viaggio alle
Isole Occidentali della Scozia_ , come Johnson intitolò la narrazione dei loro
viaggi nel 1775.[134] Quest'opera si prefiggeva di discutere i problemi
sociali e le lotte del popolo Scozzese, ma al contempo elogiava molti dei
tipici aspetti della società Scozzese, come l'esistenza ad Edimburgo di una
scuola per sordomuti.[135] Johnson, inoltre, utilizzò quest'opera per dire la
sua nel dibattito sull'autenticità dei poemi di Ossian tradotti da James
Macpherson, infatti secondo Johnson non potevano farsi traduzioni di
letteratura scozzese antica perché "in quei tempi nulla era stato scritto in
lingua Gaelica".[136] Fra i due ci furono infuocati scambi di opinioni e,
secondo quanto si legge in una lettera di Johnson, MacPherson arrivò a
minacciare le vie di fatto.[137] Il resoconto del viaggio, _The Journal of a
Tour to the Hebrides_ (1786), fu un tentativo preliminare di biografia da
parte di Boswell prima della stesura di _Life of Johnson_. Nel resoconto del
viaggio sono comprese citazioni e descrizioni di eventi, compresi degli
aneddoti come quello su Johnson che gira attorno ad uno spadone indossando
l'abbigliamento Scozzese, o quello che lo descrive mentre danza una giga delle
Highland.[138]

Negli anni a partire dal 1770, Johnson, che ebbe sempre la tendenza ad essere
un oppositore del governo, pubblicò una serie di opuscoli a favore di diverse
politiche governative. Nel 1770 scrisse _The False Alarm_ , un pamphlet
politico contro John Wilkes. Nel 1771, il suo scritto intitolato _Thoughts on
the Late Transactions Respecting Falkland's Islands_ metteva in guardia contro
una guerra con la Spagna, a seguito della Crisi delle Isole Falkland
(1770).[139] Nel 1774 pubblicò _The Patriot_ , una critica di tutto ciò egli
considerava falso patriottismo. La sera del 7 aprile 1775, Johnson fece la
famosa dichiarazione, "Il patriottismo è l'ultimo rifugio di una
canaglia."[140] Questa frase non era diretta, come ampiamente creduto, contro
il patriottismo in generale, ma contro l'uso falso del termine "patriottismo"
fatto da John Stuart, III conte di Bute (il Primo Ministro-patriota) e dai
suoi sostenitori; Johnson era contro coloro che si "auto-professavano
Patrioti" in generale, ma aveva in gran stima ciò che lui considerava
"sincero" patriottismo.[141]

L'ultimo di questi pamphlet, _Taxation No Tyranny_ (1775), fu scritto in
difesa dei Coercive Acts, una serie di cinque leggi riguardanti le colonie
britanniche del Nord America e al contempo questo scritto era la risposta di
Johnson alla Dichiarazione dei Diritti formulata nel Primo congresso
continentale d'America, in cui si ribadì il principio "Nessuna tassazione in
mancanza di rappresentanza".[142][143] Johnson sostenne che emigrando in
America, i coloni avevano "volontariamente rinunciato al loro diritto al
voto", ma godevano ancora una di una "virtuale rappresentanza" in Parlamento.
In una parodia della Dichiarazione dei Diritti, Johnson fece capire che i
coloni d'America non avevano più diritto della popolazione di Cornovaglia di
autogovernarsi. Se gli Americani volevano essere eletti in Parlamento, disse
Johnson, potevano trasferirsi in Inghilterra e acquistare una tenuta.[144]
Johnson denunciò "come traditori della patria" gli inglesi sostenitori dei
separatisti d'America, e si augurò che la controversia venisse composta senza
spargimento di sangue, ma che si concludesse comunque con "supremazia Inglese
e obbedienza Americana".[145] Anni prima, Johnson aveva sostenuto che
l'Inghilterra e la Francia erano nient'altro che "due ladroni" che stavano
sottraendo ai nativi le loro terre e che non meritavano di vivere in quelle
terre.[110] Dopo la firma della Pace di Parigi nel 1783, che stabilì la
sconfitta definitiva dei britannici da parte dei coloni, Johnson fu
"profondamente turbato" dalla "condizione di questo regno".[146]

Il 3 maggio 1777, mentre Johnson stava cercando di salvare il Reverendo
William Dodd dall'esecuzione capitale, che comunque avvenne il 27 giugno 1777,
scrisse a Boswell comunicandogli che era impegnato a preparare delle "brevi
Biografie" e delle "brevi Prefazioni, per una concisa edizione dei Poeti
Inglesi".[147] Tom Davies, William Strahan e Thomas Cadell avevano chiesto a
Johnson di dar vita a quest'ultima importante opera, le _Vite dei Poeti
Inglesi_ , per la quale egli chiese un compenso di 200 ghinee, una cifra
significativamente inferiore a quanto avrebbe potuto chiedere.[148] Le _Vite_
, che erano delle biografie critiche, apparvero in forma di prefazioni alle
opere scelte di ciascun poeta ed erano comunque più ampie di quanto
originariamente era stato previsto.[149] L'opera fu completata nel marzo 1781
e pubblicata in sei volumi. Johnson così si giustificò nel presentare la sua
opera, "il mio scopo era solo quello di assegnare a ciascun Poeta un certo
spazio, come quelli che troviamo nelle Miscellanee francesi, contenenti poche
date ed una descrizione generale."[150] Johnson non poté godersi il successo
di quest'ultima opera a causa della morte del caro amico Henry Thrale, venuto
a mancare il 4 aprile 1781.[151] Il tenore di vita di Johnson cambiò
rapidamente, perché Hester Thrale si invaghì del musicista Gabriele Mario
Piozzi, con conseguente rottura dell'amicizia con Johnson.[152] Quando tornò a
casa dopo un breve periodo di viaggi, Johnson ricevette la notizia che il suo
carissimo amico Robert Levet, era morto il 17 gennaio 1782.[153] Johnson
rimase scioccato dal decesso di Levet, che abitava nella casa di Johnson a
Londra sin dal 1762.[154] Poco dopo Johnson prese un raffreddore che si
aggravò in una bronchite, che durò diversi mesi, e la sua salute fu
ulteriormente complicata da "sentimenti di tristezza e solitudine" non solo
per la morte di Levet ma anche per quelle dell'amico Thomas Lawrence e della
governante di Johnson, la signora Williams.[155]

Anche se fisicamente si era rimesso per agosto, egli visse un trauma emotivo
quando seppe che Hester Thrale avrebbe venduto la Mansion di Streatham Park
che Johnson condivise con la famiglia Thrale. Ciò che più fece male a Johnson
fu la consapevolezza che ormai non avrebbe più potuto godere della compagnia
di lei.[156] Alcuni mesi dopo, il 6 ottobre 1782, Johnson presenziò per
l'ultima volta ad una cerimonia in chiesa, per dire addio alla sua precedente
residenza. Il cammino fino alla chiesa lo affaticò, comunque egli aveva deciso
di andarci non accompagnato.[157] Per l'occasione, Johnson scrisse una
preghiera per la famiglia Thrale:

«Alla tua paterna protezione, o Signore, io affido questa famiglia.
Benedicili, guidali e difendili mentre attraversano questo mondo, sì che
infine alla tua presenza possano gioire di eterna felicità, per amore di Gesù
Cristo. Amen.[158]»

Hester Thrale, comunque, non abbandonò del tutto Johnson e gli chiese di
accompagnare la famiglia in un viaggio a Brighton.[157] Egli acconsentì e fu
con loro dal 7 ottobre al 20 novembre 1782.[159] Al suo ritorno, la sua salute
ricominciò a peggiorare e rimase solo dopo che Boswell gli fece visita il 29
maggio 1783 per poi partire per la Scozia.[160] Il 17 giugno 1783, il cattivo
stato dell'apparato circolatorio procurò a Johnson un ictus[161] ed egli
scrisse al suo vicino, Edmund Allen, che aveva perso la capacità di
parlare.[162] Due medici furono chiamati per soccorrere Johnson; due giorni
dopo egli riprese a parlare.[163] Johnson temette di morire, e infatti così
scrisse usando la metafora del _black dog_ , il simbolo della _melancolia_ ,
dello stato depressivo:

«È qui il _cane nero_ che ho sempre cercato di tener lontano e a volte di
controllare, pur privo di quasi tutti coloro che erano soliti darmi una mano.
Il vicinato si è diradato. Una volta avevo vicini Richardson e Lawrence. La
signora Allen è morta. La mia casa ha perso Levet, un uomo che mostrava
interesse per ogni cosa e quindi era sempre disponibile per una conversazione.
La signora Williams è così debole che non può più essere di valida compagnia.
Al mattino faccio colazione da solo, c'è solo il _cane nero_ che mi attende
per condividerla, e continua ad abbaiare dalla colazione fino alla cena, salvo
quando il Dr. Brocklesby riesce a tenerlo a distanza per un po'. La cena viene
condivisa con una donna malata e tu puoi ben supporre non sia meglio che star
da soli. Dopo cena, ciò che rimane è contare i minuti che passano e sperare
che giunga quel sonno che tanto si fa desiderare. Infine arriva la notte con
alcune ore di agitazione e confusione da passare prima che sorga l'alba di un
nuovo giorno di solitudine. Cosa mai può tenere il _cane nero_ fuori da una
abitazione come questa?[164]»

A quel tempo era malato e paralizzato dalla gotta. Subì un intervento
chirurgico per la gotta e per l'occasione gli amici che restavano, tra cui la
scrittrice Fanny Burney (figlia di Charles Burney), vennero a tenergli
compagnia.[165] Johnson rimase rinchiuso nella sua stanza dal 14 dicembre 1783
al 21 aprile 1784.[166]

La sua salute migliorò nel maggio 1784 ed egli si recò ad Oxford con Boswell
il 5 maggio 1784.[166] A metà del 1784, molti degli amici di Johnson o erano
morti o erano partiti; Boswell si era recato in Scozia e Hester Thrale si era
legata a Piozzi. Non avendo nessuno cui far visita, Johnson espresse il
desiderio di morire a Londra e vi arrivò il 16 novembre 1784. Il 25 novembre
1784, consentì alla Burney di fargli visita ed espresse a lei il desiderio di
lasciare Londra; egli ben presto raggiunse la casa del Reverendo George
Strahan, Vicario di Islington.[167] Gli ultimi istanti furono pieni di
angoscia e delusione; quando il suo medico, Richard Warren, lo visitò e gli
chiese se si sentisse meglio, Johnson sbottò dicendo: "No, signore; voi non
potete nemmeno immaginare come rapidamente io stia avanzando verso la
morte."[168]

Molti vennero a far vista a Johnson mentre giaceva a letto ammalato, ma egli
gradiva solo la compagnia di Langton.[168] Burney attese, per conoscere le
condizioni di Johnson, unitamente a Windham, Strahan, Hoole, Cruikshank, Des
Moulins e Barber.[169] Il 13 dicembre 1784, Johnson ebbe la visita di due
altre persone: la signorina Morris, una giovane donna figlia di un caro amico,
Miss Morris, che Johnson benedisse e Francesco Sastres, un insegnante
italiano, che raccolse alcune delle ultime parole di Johnson: " _I am
Moriturus_ " ("Io che sto per morire").[170] Subito dopo cadde in coma, e si
spense alle ore 19:00.[169]

Langton attese fino alle ore 23:00 pm per dare la notizia agli altri, che fece
impallidire John Hawkins sopraffatto da "un'agonia mentale", a loro volta
Seward e Hoole descrissero la morte di Johnson come "lo spettacolo più
terribile".[171] Boswell osservò, "Il mio sentire fu come una landa di Stupore
... non ci potevo credere. Non riuscivo nemmeno a immaginarlo."[170] William
Gerard Hamilton si unì agli altri e dichiarò, "La sua morte ha lasciato una
voragine che non solo nulla può colmare, ma che nulla ha la predisposizione a
colmare. -Johnson è morto.- Cerchiamo se vi è uno che possa essere alla sua
altezza: Non c'è nessuno; - _nessun uomo può lontanamente farvi ricordare
Johnson_."[169]

Samuel Johnson fu sepolto il 20 dicembre 1784 nell'Abbazia di Westminster,
dove la lapide recita:

Le opere di Johnson, in particolare le sue _Lives of the Poets_ , descrivono
le diverse caratteristiche dell'eccellente scrivere. Egli riteneva che la
migliore poesia fosse quella scritta nella lingua corrente e non gli piaceva
l'uso di forme linguistiche ornamentali o volutamente arcaiche.[173] In
particolare, egli diffidava del linguaggio poetico di John Milton, i cui
_Blank verse_ , caratterizzati da una metrica regolare ma priva di rima,
avevano ispirato molte cattive imitazioni. Inoltre, Johnson osteggiò il
linguaggio poetico del suo contemporaneo Thomas Gray.[174] La sua più grande
rimostranza fu rivolta contro l'abuso fatto di quelle oscure allusioni che si
trovano in opere come _Lycidas_ di Milton; Johnson preferiva la poesia
facilmente leggibile comprensibile.[175] Oltre alle sue opinioni sul
linguaggio, Johnson riteneva bella una poesia che includesse nuove e originali
immagini.[176]

Nelle sue composizioni poetiche più brevi, Johnson si affidò a brevi versi e
profuse le sue poesie di un sentimento di empatia, che probabilmente esercitò
un influsso sullo stile di Alfred Edward Housman.[177] Nel poema _London_ , il
suo primo rifarsi alle _Satire_ di Giovenale, Johnson utilizza la forma
poetica per esprimere la sua opinione politica e, come si addice ad un giovane
scrittore, tratta l'argomento in un modo giocoso e quasi gioioso.[178]
Comunque, la sua seconda imitazione di Giovenale, _La vanità degli umani
desideri_ , è del tutto differente; il linguaggio rimane semplice, ma la
poesia è più complicata e difficile da leggere perché Johnson in quest'opera
cerca di descrivere la complessa etica Cristiana.[179] A questi valori
Cristiani si aggiungono opinioni espresse nella maggior parte delle opere di
Johnson. In particolare, Johnson sottolinea l'infinito amore di Dio ed
evidenzia come la felicità possa essere raggiunta mediante un agire
virtuoso.[180]

Quando si occupò di biografia, Johnson non fu d'accordo con l'uso che ne fece
Plutarco di questa forma letteraria per lodare e insegnare la morale. Invece,
Johnson riteneva dover ritrarre i soggetti biografici in modo accurato
includendo gli eventuali aspetti negativi delle loro vite. Dato che il suo
insistere sulla precisione nelle biografie fu poco meno che rivoluzionario,
Johnson dovette lottare contro una società non disposta ad accettare dettagli
biografici che avrebbero potuto offuscare la reputazione di una persona,
questo argomento venne trattato nel saggio n.60 di _The Rambler_.[181]
Inoltre, Johnson riteneva che non dovevano essere scritte solo le biografie di
personaggi famosi e considerava significative anche le vite di persone meno
importanti;[182] perciò nelle saue _Lives of the Poets_ egli scelse poeti
impoprtanti e no. In tutte le sue biografie, Johnson, per poter appieno
descrivere le vite dei suoi soggetti, incluse ciò che altri avrebbero
considerato dei dettagli banali.[183] Johnson considerava l'autobiografia e i
diari, inclusi i propri, come i generi letterari aventi maggior significato;
nel saggio n.84 "Biography, how best performed" della raccolta _The Idler_
egli spiega come ad uno scrittore di un'autobiografia non passerebbe mai per
la testa di falsare il racconto della propria vita.[184]

I pensieri di Johnson sulla biografia e sulla poesia si nell'intelletto di
colui che sarebbe stato un buon critico. Le sue opere erano dominate
dall'intento di utilizzarle per la critica letteraria. Questo era
particolarmente vero per il suo _Dizionario_ del quale scrisse: "Io ho
pubblicato recentemente un Dizionario, alla pari di quelli compilati dalle
Accademie di Italia e Francia, _perché sia a disposizione di tutti coloro i
quali ricercano l'esattezza nella critica o l'eleganza nello stile_ ".[185]

Anche se una versione ridotta del suo _Dizionario_ divenne il vocabolario di
uso comune, la versione originale del _Dizionario_ fu uno strumento di studio
per esaminare l'uso corretto delle parole, soprattutto nelle opere letterarie.
Per raggiungere questo livello di qualità, Johnson raccolse citazioni da
Francis Bacon, Richard Hooker, John Milton, William Shakespeare, Edmund
Spenser e molti altri autori che riteneva fra i migliori esponenti di diversi
campi della conoscenza: scienze naturali, filosofia, poesia e teologia. Queste
citazioni e i loro usi vennero tutti messi a confronto e attentamente studiati
nel _Dizionario_ in modo che il lettore potesse capire il significato delle
parole usate in un determinato contesto.[186]

Non essendo un teorico, Johnson non cercò di creare una scuola di pensiero per
l'analisi estetica della letteratura. Invece, egli usò la sua critica a fini
pratici per aiutare gli altri a meglio leggere e capire la letteratura.[187]
Quando si occupò dell'edizione delle opere di Shakespeare, Johnson sottolineò
il ruolo del lettore nella comprensione del linguaggio: "Se Shakespeare
presenta difficoltà più di altri scrittori, ciò è dovuto alla natura delle sue
opere, che richiedevano l'uso di un linguaggio colloquiale e di conseguenza
usò molte frasi allusive, ellittiche e proverbiali, come quelle che noi
pronunciamo ed ascoltiamo ogni giorno senza nemmeno farci caso."[188]

L'analisi delle opere shakespeariane non era dedicata esclusivamente alla
conoscenza di Shakespeare, ma anche alla comprensione della letteratura nel
suo insieme; nella sua _Prefazione_ a Shakespeare, Johnson rigetta il dogma
precedente delle tre unità classiche previste per il dramma: unità di azione,
unità di tempo e unità di luogo e sostiene che il dramma deve essere fedele
alla vita reale.[189] Tuttavia, Johnson non difende soltanto Shakespeare, ma
ne mette in evidenza anche i difetti, tra cui la sua carenza di moralità, la
volgarità, la sua trascuratezza nell'impostare gli intrecci e la sua
occasionale disattenzione nella scelta e nell'ordine delle parole.[190] Oltre
a sostenere una critica letteraria diretta, Johnson sottolineò la necessità di
stabilire un testo che rifletta esattamente quello che un autore ha scritto. I
drammi di Shakespeare, in particolare, furono oggetto di molteplici edizioni,
ognuna delle quali conteneva refusi. Questo problema fu aggravato da curatori
disattenti che ritenevano non corrette le parole difficili per loro da
intendere e le cambiavano nelle edizioni successive. Johnson riteneva che il
curatore di un'opera non dovesse modificare il testo in questo modo.[191]

La prestanza fisica di Johnson unitamente al suo strano gesticolare erano
fonte di confusione per alcuni; quando William Hogarth incontrò per la prima
volta Johnson, lo vide presso una finestra nella casa di Samuel Richardson,
"mentre scuoteva la sua testa e si muoveva intorno in un modo strano e
ridicolo", Hogarth pensò che Johnson fosse un "idiota, che per le sue
relazioni con i terzi fosse stato messo sotto la tutela del signor
Richardson".[192] Hogarth fu piuttosto sorpreso quando "questa persona si
mosse verso di loro e tutto ad un tratto si unì alla conversazione ... [con]
una tale potenza di eloquio che Hogarth lo guardò con stupore e pensò che
quell'idiota fosse stato momentaneamente illuminato".[192] Non tutti comunque
erano indotti in errore dall'aspetto di Johnson; Adam Smith affermò che
"Johnson aveva letto più libri di chiunque al mondo",[193] mentre Edmund Burke
riteneva che se Johnson fosse stato eletto in Parlamento, "di sicuro sarebbe
stato il più grande oratore che mai fosse stato fra quei seggi".[194]

Johnson fu un devoto Anglicano ed un uomo compassionevole che aiutò un certo
numero di amici poveri ospitandoli nella sua casa, anche quando non era
nemmeno in grado di provvedere a se stesso.[39] La moralità Cristiana permea
tutte le sue opere ed egli trattò i temi etici con tale autorevolezza ed in un
modo su cui ci si poteva fare affidamento che, Walter Jackson Bate sostiene,
"non vi è alcun altro moralista nella storia che sia superiore o che possa
appena iniziare a rivaleggiare con lui".[195] Tuttavia, gli scritti di morale
non contengono, come Donald Greene evidenzia, "uno schema predeterminato e
permesso di 'buon comportamento'", anche se Johnson sottolinea certi tipi di
condotta.[196] Johnson non permetteva che la sua fede creasse in lui dei
pregiudizi verso gli altri ed aveva rispetto per quelli di altre confessioni
che dimostravano considerazione verso gli insegnamenti di Gesù Cristo.[197]
Sebbene Johnson rispettasse l'opera di John Milton, tuttavia non poteva
tollerare le convinzioni Puritane e Repubblicane di Milton, ritenendo che
fossero in contrasto con l'Inghilterra e la Cristianità.[198] Era un
oppositore della schiavitù sul piano morale ed una volta propose un brindisi
alla "prossima ribellione dei negri delle Indie Occidentali".[199] Oltre alle
sue convinzioni in materia di umanità, Johnson era anche conosciuto per il suo
amore per i gatti,[200] in particolare per i suoi due gatti, Hodge e
Lily.[200] Boswell scrisse, "Io non dimenticherò mai l'indulgenza con cui
trattava Hodge, il suo gatto."[201]

Nonostante che Johnson fosse politicamente un convinto Tory, egli ammise di
aver provato da giovane simpatia per la causa Giacobita ma, durante il regno
di Giorgio III, accettò l'Atto di disposizione del 1701.[198] Si deve a
Boswell l'aver fornito una immagine di Johnson quale "arci-conservatore", e fu
sempre Boswell, più di chiunque altro, a stabilire come i posteri avrebbero
visto Johnson. Tuttavia, Boswell non fu testimone di due dei periodi
politicamente più attivi vissuti da Johnson: durante il periodo del controllo
di Walpole sul Parlamento Inglese e durante la guerra dei Sette Anni. Anche se
Boswell fu presente a fianco di Johnson durante gli anni del 1770 e ci
descrive i quattro principali opuscoli scritti da Johnson, egli trascura di
analizzarne i contenuti e preferisce descrivere i loro viaggi in Scozia.
Questo atteggiamento è spiegabile dal fatto che Boswell sosteneva una
posizione in contraddittorio con due di questi opuscoli, _The False Alarm_ e
_Taxation No Tyranny_ , scritti da Johnson.[202]

Nella sua _Life of Johnson_ Boswell si riferiva a Johnson con l'appellativo di
‘Dr. Johnson' così spesso che in seguito l'autore del _Dizionario_ sarebbe
stato conosciuto in questo modo, anche se egli odiava essere chiamato in tal
modo. L'enfasi con cui Boswell tratta gli ultimi anni di Johnson pare renderci
la figura di un anziano che parla in una locanda ad una cerchia di ammiratori,
una raffigurazione che è comunque interessante.[203] Nonostante che Boswell,
pur essendo uno Scozzese, fosse stato presente nei periodi più importanti
della vita dell'inglese Johnson, quest'ultimo alla pari di molti suoi
compatrioti aveva la reputazione di spregiatore della Scozia e della sua
gente. Anche durante il viaggio che fecero insieme in Scozia, Johnson
"espresse pregiudizi ed un gretto nazionalismo".[204] Hester Thrale, nel
riassumere il punto di vista nazionalista di Johnson ed i suoi pregiudizi
anti-scozzesi, disse: "Sappiamo bene tutti quanto gli piacesse ingiuriare gli
Scozzesi, e in verità di essere a sua volta insultato da loro."[205]

Johnson ebbe diversi problemi di salute, tra cui da bambino la scrofula, in
seguito la gotta, il tumore del testicolo ed un ictus nell'ultimo anno di vita
che lo lasciò con difficoltà di parola; la sua autopsia ha indicato che era
affetto da fibrosi polmonare unitamente a insufficienza cardiaca probabilmente
dovuta all'ipertensione, una condizione allora sconosciuta. Sebbene Johnson
complessivamente avesse uno stato di salute pari ad altri della sua
generazione,[206] egli mostrò sintomi compatibili con diverse diagnosi, tra
cui la depressione e la sindrome di Tourette.

Ci sono giunte molte descrizioni di Johnson sofferente di attacchi di
depressione e di come Johnson pensava di essere affetto da follia. Come dice
Walter Jackson Bate, "una delle ironie nella storia della letteratura è che il
suo simbolo più convincente e autorevole del senso comune —della forte e al
contempo fantasiosa padronanza della concreta realtà— avrebbe dovuto iniziare
la sua vita da adulto, a venti anni, in uno stato di intensa ansietà e di
sconcertata disperazione che, almeno dal suo punto di vista, sembrava l'inizio
della pazzia vera e propria".[207] Per superare queste sensazioni, Johnson
cercò sempre di essere coinvolto in varie attività, ma ciò non sembrò essergli
di aiuto. Taylor disse che Johnson "in un certo periodo pensò con estrema
determinazione di suicidarsi".[208] Boswell ha affermato che Johnson "si
sentiva sopraffatto da una orribile malinconia, affetto da un continuo
nervosismo, da irritabilità e intolleranza; con un senso di abbattimento,
tristezza e disperazione che rendevano l'esistenza uno squallore".[209]

Quando Johnson non fu in grado di pagare i suoi debiti, iniziò a lavorare con
scrittori professionisti identificandosi nella loro condizione.[211] Durante
questo periodo, Johnson fu testimone del declino nella "miseria e nel
manicomio" di Christopher Smart e temette che avrebbe potuto fare la stessa
misera fine.[211] Hester Thrale affermò, in occasione di una discussione sullo
stato mentale di Smart, che Johnson era quel suo "amico che temeva di essere
avvelenato con una mela".[127] Per Hester Thrale, ciò che salvò Johnson
dall'essere rinchiuso in manicomio —come accadde a Christopher Smart— fu la
sua capacità di tenere per sé le sue preoccupazioni e le sue emozioni.[127]

Duecento anni dopo la morte di Johnson, la diagnosi postuma della sindrome di
Tourette fu ampiamente accettata.[6] Questa sindrome era sconosciuta ai tempi
di Johnson, ma Boswell descrive Johnson che presenta i sintomi della sindrome
compresi tic ed altri movimenti involontari.[212][213] Secondo Boswell "egli
comunemente teneva la testa inclinata di lato ... muoveva il corpo in avanti e
indietro e si stropicciava il ginocchio sinistro nella stessa direzione con il
palmo della sua mano ... Egli produceva vari suoni" come "un mezzo fischio" o
"come il verso della gallina quando chioccia", e "...il tutto accompagnato a
volte da uno sguardo pensoso, ma più spesso da un sorriso. Generalmente quando
concludeva un periodo, nel corso di una discussione, ed era esausto per il
violento vocio, era solito espirare con la potenza del soffio di una
balena."[214] Ci sono molte testimonianze del genere; in particolare, è stato
riferito che Johnson era solito "gesticolare" sulla soglia di una casa o negli
androni.[215]

Quando una bambina gli chiese perché mai facesse quei versi e gesticolasse in
tal modo, Johnson rispose: "Per una cattiva abitudine."[214] La diagnosi della
sindrome venne formulata la prima volta in una relazione del 1967,[216][217] e
il ricercatore Arthur K. Shapiro descrisse Johnson come "l'esempio più
notevole di un efficace adattamento alla vita nonostante la sindrome di
Tourette".[218] I dettagli forniti dagli scritti di Boswell, di Hester Thrale
e di altri rafforzano la diagnosi, e una relazione così conclude:

«[Johnson] manifestò anche molti dei tratti ossessivi e compulsivi e dei
rituali associati a questa sindrome ...Si può ritenere che senza questa
malattia non sarebbero stati realizzati dal Dr Johnson molti dei suoi successi
letterari, come il celebre dizionario, i suoi lavori filosofici e le sue
conversazioni; e lo stesso Boswell, l'autore della più famosa delle biografie,
sarebbe rimasto un illustre sconosciuto.»

Sin da piccolo, Johnson soffrì di disturbi alla vista, specie nell'occhio
sinistro, e ciò interferì con la sua istruzione. Da parte dei suoi
contemporanei ci sono giunte notizie contraddittorie riguardo alla sua vista.
Pare che Johnson fosse miope ma non usò mai gli occhiali. Benché con l'età si
aggravassero i suoi problemi visivi; tuttavia, la sua grafia rimase abbastanza
leggibile.[220]

Johnson fu, secondo Steven Lynn, "di più che un noto scrittore e
studioso";[221] egli fu una celebrità. Le notizie sulla sua attività e sulla
sua salute negli ultimi anni di vita venivano costantemente riportate in
diversi giornali e riviste e quando non c'era nulla da segnalare, qualcosa
veniva inventato.[222] Secondo Bate, "Johnson amava la biografia," ed egli
come soggetto di una biografia "cambiò del tutto il corso della biografia per
il mondo moderno. Un prodotto del genere è stato il più famoso e singolare
lavoro di arte biografica mai scritto in tutta la letteratura, _Life of
Johnson_ di Boswell, e ce ne furono molte altre di memorie e biografie di tipo
analogo scritte su Johnson dopo la sua morte."[2] Questi scritti includono:

Un'altra fonte importante di notizie su Johnson fu Fanny Burney, che descrisse
Johnson come il "Capo riconosciuto della Letteratura in questo regno" e tenne
un diario che contiene dettagli mancanti nelle altre biografie.[227] Sopra
tutte le altre opere spicca il ritratto di Johnson tracciato da Boswell nella
sua biografia, l'opera più nota ai lettori del biografo scozzese. Anche se dei
critici come Donald Greene discutono circa lo status di biografia dell'opera
di Boswell, _Life of Johnson_ divenne un successo perché promosso da Boswell e
dal circolo dei suoi amici, a scapito di molte altre opere sulla vita di
Johnson.[228]

Per quanto concerne la critica letteraria, Johnson ha esercitato una duratura
influenza, anche se non tutti lo considerarono con favore. Alcuni, come
Macaulay, definirono Johnson un idiota sapiente che produsse alcune opere
rispettabili, alcuni altri, come i poeti del Romanticismo, furono del tutto
contrari alle opinioni di Johnson sulla poesia e la letteratura, in particolar
modo non accettarono la sua critica di Milton.[229] Tuttavia, altri autori del
periodo romantico non erano d'accordo: per esempio, l'opera _Racine et
Shakespeare_ di Stendhal è basata in parte sui giudizi di Johnson sull'opera
di Shakespeare,[189] Johnson influenzò lo stile e la filosofia di Jane
Austen.[230] Successivamente, le opere di Johnson riscossero il favore dei
critici e Matthew Arnold, nella sua opera _Six Chief Lives from Johnson's
"Lives of the Poets"_ , considerava le _Vite_ di Milton, Dryden, Pope,
Addison, Swift e Gray come "punti di riferimento alla pari dei punti cardinali
e ogni volta che torniamo a consultarli possiamo sempre ritrovare la nostra
strada."[231] Johnson fu ammirato da Chesterton, che ne fece un personaggio
principale di uno dei suoi drammi, _Il giudizio del dottor Johnson_.

Più di un secolo dopo la sua morte, i critici letterari come George Birkbeck
Norman Hill e Thomas Stearns Eliot iniziarono a considerare Johnson un critico
serio. Essi presero a studiare le opere di Johnson con una crescente
attenzione all'analisi critica rinvenuta nella sua edizione di Shakespeare e
delle _Lives of the Poets_.[229] Yvor Winters ha sostenuto che "Un grande
critico è il più raro di tutti i geni letterari; forse l'unico critico di
lingua inglese che meriti tale appellativo è Samuel Johnson".[7] F.R. Leavis
convenne su ciò e riguardo alla critica johnsoniana, disse, "Quando lo
leggiamo sappiamo, oltre ogni dubbio, che siamo di fronte ad una mente potente
e brillante che opera di primo acchito sulla letteratura. Questa, possiamo
dire con enfatica convinzione, davvero _è_ critica".[232] Edmund Wilson ha
affermato che " _Lives of the Poets_ e le prefazioni e i commenti sulle opere
di Shakespeare sono tra i più brillanti e più acuti documenti in tutta
l'intera gamma della critica inglese".[7] Il critico Harold Bloom collocò
l'opera di Johnson saldamente nel Canone Occidentale descrivendolo come
"ineguagliato da qualsiasi critico in ogni nazione prima o dopo di lui...Bate
nella migliore valutazione di Johnson che io sappia, sottolineò che nessun
altro scrittore è così ossessionato dalla consapevolezza che la mente è una
_attività_ , che può distruggere sé o gli altri se non è impegnata nel
lavoro."[233] Non c'è da meravigliarsi che la sua filosofica insistenza sul
fatto che il linguaggio debba essere esaminato all'interno della letteratura,
sia diventata una modalità prevalente di teoria letteraria durante la metà del
XX secolo.[234]

Esistono molte associazioni costituite per e dedicate allo studio e al piacere
di conoscere la vita e le opere di Samuel Johnson. In occasione del
bicentenario della morte di Johnson nel 1984, l'Università di Oxford ha
organizzato una conferenza di una settimana con la presentazioni di 50 saggi e
l'Arts Council of Great Britain ha tenuto una mostra di "ritratti di Johnson e
altra oggettistica johnsoniana". Il _Times_ di Londra e la rivista _Punch_
presentarono per l'occasione delle parodie dello stile di Johnson.[235] Nel
1999, il canale quattro della BBC ha dato inizio al _Samuel Johnson Prize_ ,
un premio per la saggistica.[236]

Metà della superstite corrispondenza di Johnson unitamente ad alcuni dei suoi
manoscritti, edizioni delle sue opere, dipinti ed altri oggetti a lui
appartenuti sono raccolti nella Collezione del Dr Samuel Johnson, appartenuta
a Mary Hyde, e dal 2003 conservata presso la Houghton Library della Harvard
University. I materiali della collezione possono essere consultati nella
Houghton Reading Room. La collezione comprende le bozze del "Plan for a
Dictionary", documenti collegati con Hester Thrale Piozzi e James Boswell
(incluse le bozze corrette della _Life of Johnson_ ) ed anche una teiera
appartenuta a Johnson.[237]

Altri progetti

