Il termine **Impero tedesco** o **Impero germanico** (in tedesco _Deutsches
Kaiserreich_ ), chiamato anche **Secondo _Reich_** ( _Zweites Reich_ )[1], si
riferisce comunemente alla Germania nel periodo che va dal conseguimento di
una piena unità nazionale il 18 gennaio 1871 fino all'abdicazione del _Kaiser_
Guglielmo II il 9 novembre 1918, mentre più rara è la forma _Reich_ tedesco.

Il nome ufficiale dello Stato era _Deutsches Reich_ , e tale rimase anche
durante il periodo della Repubblica di Weimar e sino alla fine della seconda
guerra mondiale anche se, dopo che la Germania nazista incorporò l'Austria[2],
lo Stato prese il nome di _Großdeutsches Reich_[3], ossia "Grande _Reich_
tedesco".[4]

I tedeschi, quando si riferiscono al _Reich_ di questo periodo monarchico,
usano tipicamente il termine _Kaiserreich_ (ossia impero); infatti la sola
parola _Reich_ non designa alcuna forma monarchica, ma solo uno Stato di una
certa importanza. A volte si usa anche l'espressione Secondo _Reich_ ,
contando il Sacro Romano Impero come il Primo _Reich_ e la Germania nazista
come Terzo _Reich_. La capitale era Berlino, la valuta il Goldmark, l'inno
imperiale _Heil dir im Siegerkranz_ e l'inno nazionale non ufficiale _Die
Wacht am Rhein_. La bandiera era un tricolore composto di tre bande
orizzontali di eguali dimensioni, di colore nero, bianco e rosso. La famiglia
imperiale regnante fu quella prussiana degli Hohenzollern.

In italiano, fra il 1871 e il 1918, lo Stato era indicato anche con la
locuzione di Impero germanico.

Sotto l'apparenza dell'idealismo che lascia strada al realismo, il
nazionalismo tedesco si spostò rapidamente dal suo carattere liberale e
democratico del 1848 alla _Realpolitik_ autoritaria del cancelliere prussiano
Otto von Bismarck. Bismarck voleva l'unificazione per raggiungere il suo scopo
di uno Stato tedesco conservatore e dominato dalla Prussia. Egli riuscì nel
suo intento attraverso tre successi militari:

Bismarck stesso preparò a grandi linee la Costituzione della Germania del Nord
del 1866, che sarebbe poi diventata, con qualche aggiustamento, la
Costituzione dell'Impero Tedesco del 1871. La Germania divenne quindi una
monarchia costituzionale: disponeva infatti di un _Reichstag,_ un parlamento
con poteri formalmente limitati, ma _de facto_ con pieni poteri legislativi,
eletto direttamente con suffragio maschile. Comunque, la legislazione
richiedeva anche il consenso del _Bundesrat_ , il consiglio federale dei
deputati degli Stati, nel quale la Prussia godeva, essendo il più grande e
popoloso fra gli stati tedeschi, di grande influenza grazie al maggior numero
di delegati. Il potere esecutivo era investito dall'Imperatore, il _Kaiser_ ,
che nominava il cancelliere imperiale; ciò avveniva formalmente solo per
volontà dell'Imperatore, ma poiché il cancelliere non godeva di nessun potere
di legiferare, a differenza dei suoi colleghi stranieri, egli era fortemente
dipendente dalla Dieta. Mentre gli Stati minori mantenevano i loro governi, le
forze armate erano controllate del Governo federale. Anche se autoritario per
molti aspetti, l'Impero permise lo sviluppo dei partiti politici.

  

**Preistoria ed età antica**

**Medioevo**

**Età moderna**

**Età contemporanea**

**Il dopoguerra**

L'evoluzione dell'autoritario Impero Tedesco è in qualche modo in linea con
gli sviluppi paralleli di Italia e Giappone. Similarmente a Bismarck, il Conte
Camillo Benso di Cavour, in Italia, usò la guerra e la diplomazia per tentare
di raggiungere i suoi obiettivi. Anche il Giappone avrebbe seguito il corso
della modernizzazione conservatrice, dalla caduta dello Shogunato Tokugawa e
della Restaurazione Meiji fino al 1918.

L'unificazione della Germania significò anche l'assorbimento dell'intero Regno
di Prussia in essa. La Prussia rimase la componente più rilevante nell'Impero,
tanto che il Kaiser di Germania era anche Re di Prussia. Le tre nuove
province: Prussia Orientale, Prussia Occidentale e Provincia di Posen, che
prima erano al di fuori della Confederazione germanica vennero incorporate nel
futuro Stato tedesco. Un'altra provincia, la Slesia, era stata parte del Sacro
Romano Impero assieme alla Boemia fino allo scioglimento di quest'ultimo.
Comunque, queste province avevano una nutrita popolazione polacca.
L'annessione di queste quattro province pose la Germania in conflitto coi
polacchi. Siccome la popolazione polacca cresceva più rapidamente e
l'Ostflucht fece emigrare i tedeschi dall'est verso la Germania occidentale,
le province orientali divennero gradualmente sempre più a maggioranza polacca.

L'unico fattore dell'anatomia sociale di questi governi era il mantenimento di
una sostanziale fetta di potere politico da parte dell'élite terriera, gli
junkers, a causa dell'assenza di istanze rivoluzionarie da parte dei
contadini, e delle aree urbane.

L'Impero era una confederazione di 25 Stati sovrani e di un "Territorio
dell'impero" (l'Alsazia-Lorena) sotto il governo del Re di Prussia che,
essendo presidente della confederazione, aveva il titolo di Imperatore
tedesco[5]. Il potere legislativo era esercitato dalla Dieta Imperiale (
_Reichstag_ ) e dal Consiglio Federale ( _Bundesrat_ ). La Dieta Imperiale era
composta da 397 deputati, eletti a suffragio universale e diretto. Il secondo
era composto di 58 plenipotenziari, nominati dai singoli sovrani in numero
proporzionale all'importanza del proprio Stato federato; la Prussia,
disponendo di diciassette voti in virtù della sua maggiore dimensione e
popolazione, era arbitra in ogni questione. La Confederazione era retta dalla
costituzione del 16 aprile del 1871 che poneva la politica estera,
finanziaria, economica, doganale, le grandi scelte di politica interna e
l'esercito nelle mani del governo centrale.

Il governo era retto da un Cancelliere e da Segretari di Stato che non
dipendevano dalla maggioranza parlamentare, bensì unicamente dal Kaiser, che
aveva il potere di nominarli e di sospenderli e poteva prorogare o sciogliere
il Parlamento.

Il potere legislativo era diviso fra il Reichstag, eletto a suffragio
universale maschile ogni cinque anni e il Consiglio Federale, il Bundesrat.

Il Reichstag discuteva le leggi, ma queste non diventavano esecutive se non
erano approvate dal Bundesrat.

I partiti rispecchiavano le differenziazioni tra i gruppi e le classi sociali.
La destra era costituita dal Partito Conservatore Tedesco e dal Partito
Conservatore Moderato, cui aderivano i grandi proprietari terrieri e gli
aristocratici. I ceti borghesi dell'industria e del commercio costituivano la
base del Partito Nazionale Liberale.

Il partito del Centro Cattolico (Zentrum), di carattere interclassista, stava
fra questi partiti e i socialisti; alla sinistra si collocava il Partito
Socialdemocratico, mentre ai partiti della sinistra liberale aderivano
elementi di varia estrazione borghese. Una particolare importanza ebbe il
costante rafforzamento del socialismo tedesco, il nemico che Bismarck non fu
capace di spezzare.

Ferdinand Lassalle fondò nel 1863 l'associazione generale degli operai. Nel
1869 Wilhelm Liebknecht e August Bebel fondarono il _Sozialdemokratische
Arbeiterpartei_ , il Partito Operaio Socialdemocratico. La lotta comune dei
due partiti portò alla loro unificazione nel 1875 e al congresso di Gotha. Il
partito socialdemocratico passò attraverso l'ondata repressiva durata dal 1878
al 1890, rafforzandosi costantemente insieme al movimento sindacale.

Le politiche interne di Bismarck giocarono un grande ruolo nel forgiare la
cultura politica autoritaria del Secondo Reich. Meno preoccupato dalla
politica delle potenze continentali che seguirono l'unificazione del 1871, il
Governo semi-parlamentare tedesco portò avanti una rivoluzione politica ed
economica dall'alto, relativamente tranquilla, che spinse la Germania lungo la
via per diventare la principale potenza industriale dell'epoca.

Nel periodo compreso fra il 1871 e gli inizi del XX secolo la Germania rivelò
un così possente dinamismo capitalistico tale da eclissare quello della Gran
Bretagna e della Francia.

L'industria tedesca, dopo un periodo d'intenso sviluppo fra il 1871 ed il
1873, nel giro di pochi anni superò la crisi mondiale del 1873 iniziando una
fase di espansione che andò intensificandosi sempre di più a partire dagli
anni ottanta.

Anche l'agricoltura tedesca non decadde in conseguenza
dell'industrializzazione, ma si modernizzò notevolmente. Lo sviluppo economico
andò di pari passo con un forte incremento demografico.

I produttori tedeschi non si limitarono a sottrarre il mercato interno alle
esportazioni britanniche, ma negli anni '70 del XIX secolo, iniziarono a far
concorrenza alla Gran Bretagna sui mercati mondiali. L'industrializzazione
progredì velocemente in Germania e negli Stati Uniti, permettendo a questi due
paesi di prevalere sui "vecchi" capitalismi francese e britannico. L'industria
tessile e metallurgica tedesca, ad esempio, aveva sorpassato i concorrenti
britannici per organizzazione ed efficienza tecnica già all'inizio della
Guerra Franco-Prussiana, ed espulso i prodotti britannici dal mercato tedesco.
Entro la fine del secolo, le industrie metallurgiche e dell'ingegneria
tedesche avrebbero lavorato molto per il mercato di scambi della Gran
Bretagna.

Le basi per le crescenti tensioni fra la Germania da un lato e Gran Bretagna e
Francia, quest'ultima desiderosa di riparare alla sconfitta del 1870,
dall'altro, erano poste chiaramente.

Dopo aver ottenuto l'unificazione formale nel 1871, Bismarck dedicò molta
della sua attenzione alla causa dell'unità nazionale e la conseguì attraverso
l'ideologia del Prussianesimo. Il conservatorismo cattolico, concettualizzato
dalla svolta del Vaticano di Papa Pio IX e del suo dogma dell'Infallibilità
papale e il radicalismo della classe operaia, rappresentato dall'emergente
Partito Socialdemocratico, furono sotto molti versi la reazione alle
insicurezze di molti segmenti della società tedesca, che stava vivendo un
rapido cambiamento da un'economia basata sull'agricoltura a un moderno
capitalismo industriale. Mentre la pura e semplice repressione non riuscì a
contenere socialisti e cattolici, l'approccio "del bastone e della carota" di
Bismarck ammorbidì significativamente le opposizioni di entrambi i gruppi.

Si possono riassumere gli obiettivi di Bismarck sotto tre parole chiave:
Kulturkampf, riforma sociale e unità nazionale.

_**Kulturkampf**_ : a seguito dell'incorporazione degli stati cattolici del
sud, il cattolicesimo, rappresentato dal partito cattolico di centro, sembrava
la minaccia principale al nazionalismo militar-aristocratico prussiano. I
cattolici del sud, provenienti da una più forte base agraria e suddivisi sotto
le gerarchie di contadini, artigiani, clero e aristocrazia principesca dei
piccoli stati, più spesso delle loro controparti protestanti del nord, ebbero
dei problemi iniziali a competere con l'efficienza industriale e l'apertura ai
commerci con l'estero degli Zollverein.

Dopo il 1878 la lotta contro il socialismo avrebbe unito Bismarck con il
partito cattolico di centro, portando una fine al _Kulturkampf_ , che aveva
lasciato nei cattolici un'irrequietezza maggiore di quanta non ne fosse
esistita prima, e rafforzò il cattolicesimo in Germania piuttosto che
indebolirlo.

**Riforma sociale** : la creazione, da parte di Bismarck, di uno stato sociale
particolarmente avanzato diede alla classe operaia un motivo per adottare il
nazionalismo tedesco. Il sistema di previdenza sociale (sanità nel 1883,
assicurazione sugli infortuni nel 1884, pensione di invalidità e di anzianità
nel 1889) instaurato a quell'epoca era il più avanzato del mondo e, in parte,
esiste ancora nella Germania odierna.

**Unificazione** : gli sforzi di Bismarck iniziarono anche a livellare le
enormi differenze tra gli stati tedeschi, che avevano avuto per secoli uno
sviluppo indipendente, specialmente grazie alla legislazione.

Le leggi e i sistemi giudiziari dei vari stati erano molto diversi e posero
enormi complicazioni, specialmente per il commercio interno. A parte un codice
commerciale comune, già introdotto dalla Confederazione nel 1861 (venne
adattato per l'Impero e, con grandi modifiche, è ancora in vigore), c'erano
poche similitudini tra le leggi.

Nel 1871, venne introdotto un Codice Penale comune ( _Reichsstrafgesetzbuch_
); nel 1877, vennero stabilite delle procedure processuali comuni tramite il
_Gerichtsverfassungsgesetz_ , il _Zivilprozessordnung_ e il
_Strafprozessordnung_ (sistema giudiziario, procedure civili e procedure
penali). Nel 1873 la costituzione venne emendata per permettere all'Impero di
sostituire i numerosi e ampiamente diversi Codici Civili degli stati (Ad
esempio, parti della Germania precedentemente occupate dalla Francia
Napoleonica avevano adottato il Codice Civile francese, mentre in Prussia l'
_Allgemeines Preußisches Landrecht_ del 1794 era ancora in vigore). Nel 1881,
s'istituì una prima commissione per produrre un Codice Civile comune a tutto
l'Impero. Seguì un intenso lavoro, che avrebbe prodotto il _Bürgerliches
Gesetzbuch_ (BGB), probabilmente uno dei più impressionanti lavori legali del
mondo. Il BGB entrò in vigore il 1º gennaio 1900. Queste codificazioni, anche
se con molti emendamenti, sono in vigore ancora oggi.

Uno dei sotto-prodotti della modernizzazione conservatrice fu il militarismo.
Per unire le classi più alte – sia l'aristocrazia militare sia gli industriali
–, il militarismo si rivelò necessario per proseguire la modernizzazione senza
cambiare le strutture socio-politiche. Ognuna delle élite della coalizione
governante del Secondo Reich trovò dei vantaggi nell'espansione oltremare: i
gruppi industriali volevano il supporto imperiale per assicurare gli
investimenti oltremare contro la competizione e le tensioni politiche interne;
i burocrati volevano più possibilità d'impiego, gli ufficiali volevano
promozioni e la nobiltà terriera voleva titoli. In un quadro sociale
caratterizzato dalla crescita del sindacalismo, del socialismo e di altri
movimenti di protesta durante l'era della società di massa, i gruppi dirigenti
del secondo impero furono in grado di utilizzare l'imperialismo nazionalista
per cooptare il supporto della classe operaia.

Cavalcando i sentimenti dell'età Romantica di fine del XIX secolo,
l'imperialismo inculcò nelle masse l'ammirazione per le virtù neo-
aristocratiche e aiutò a instillare degli ampi sentimenti nazionalistici.
Quindi, la Prussia – erede dello "Stato guarnigione" costruito da figure come
Federico Guglielmo I e Federico il Grande nel XVIII secolo – riuscì a creare
una macchina da guerra potente, non solo in grado di sfidare i rivali
continentali come Austria e Francia, ma anche di rendere conosciuta la sua
presidenza nell'arena della politica internazionale. E la Prussia, ovviamente,
contrariamente alle potenze occidentali aveva avuto in passato poco potere al
di fuori dell'Europa, essendo completamente priva di una storia coloniale.

Gli imperialisti tedeschi ad esempio, sostenevano che la posizione di potenza
mondiale dava ai britannici dei vantaggi ingiusti sui mercati internazionali,
limitando così la crescita economica tedesca e minacciando la sua sicurezza.
Molti statisti e industriali europei volevano accelerare l'occupazione
dell'Africa, garantendosi le colonie prima ancora che divenissero strettamente
necessarie. Il loro ragionamento era che i mercati potevano ben presto
divenire sovrabbondanti e la sopravvivenza economica di una nazione dipendeva
dall'essere in grado di scaricare il surplus di produzione da altre parti. In
risposta, gli imperialisti britannici come Joseph Chamberlain conclusero che
l'imperialismo formale era necessario al Regno Unito a causa del relativo
declino della sua quota di esportazioni mondiali e della crescita della
competizione economica da parte di tedeschi, americani e francesi.

Le tendenze economiche giocarono certamente un ruolo principale, spiegando
perché gli statisti, da Jules Ferry a Francesco Crispi cercavano nuovi ruoli
per le potenze emergenti da essi guidate, specialmente durante la Grande
Depressione del 1873, ma gli spostamenti nell'equilibrio di potere europeo
sono ciò che in ultima analisi facilitò l'espansionismo oltremare. Con
l'ordine reazionario continentale, stabilito dal Congresso di Vienna, in
frantumi, il fascino dell'imperialismo era un'opzione non solo per le
tradizionali potenze di Francia e Regno Unito. I nuovi stati nazionali di
Germania e Italia non erano più coinvolti in preoccupazioni continentali e
dispute interne come prima della Guerra Franco-Prussiana.

Così, Bismarck, un tempo apertamente disinteressato all'avventurismo
d'oltremare, venne portato a realizzare il valore delle colonie per
assicurarsi (nelle sue parole), "nuovi mercati per l'industria tedesca,
l'espansione dei commerci, e nuovi campi per l'attività, la civiltà e il
capitale tedesco". Le potenze centrali assolutiste, guidate da una
recentemente unificata e dinamicamente industrializzata Germania, con la sua
marina in espansione, che raddoppiò le sue dimensioni tra la Guerra Franco-
Prussiana e la Grande Guerra, furono minacce strategiche ai mercati e alla
sicurezza delle più consolidate potenze alleate e della Russia. Gli sforzi
coloniali tedeschi a partire dal 1884 portarono solo a un piccolo impero
d'oltremare, comparato a quelli di Francia e Regno Unito. Le successive
iniziative di politica estera (soprattutto la grossa battaglia di flotte,
sotto le leggi navali del 1898 e 1900) spinsero il Regno Unito
all'allineamento diplomatico (l' _Entente_ ) con l'alleanza Franco-Russa,
ancora appena avviata, al tempo della caduta di Bismarck.

L'Impero fiorì sotto la guida di Bismarck, fino alla morte del primo Kaiser
(marzo 1888). Nel cosiddetto _Dreikaiserjahr_ (Anno dei Tre Imperatori),
Federico III, suo figlio e successore, regnò solo per 99 giorni, lasciando la
corona al giovane e impetuoso Guglielmo II, che costrinse Bismarck a lasciare
l'incarico nel marzo 1890.

L'opposizione interna del Partito Socialdemocratico (SPD), crebbe fino a
renderlo il maggiore partito socialista al mondo, prendendo un terzo dei voti
nelle elezioni del gennaio 1912 per il _Reichstag_ (il parlamento imperiale).
Il governo cionondimeno rimase nelle mani di una coalizione conservatrice
appoggiata dai liberali di destra e dal clero cattolico, e pesantemente
dipendente dal favore del Kaiser.

Il traballante equilibrio europeo si ruppe quando l'Austria-Ungheria, alleata
della Germania fin dal 1879, dichiarò guerra alla Serbia (luglio 1914), dopo
l'assassinio, avvenuto a Sarajevo, dell'erede al trono austriaco. La Germania
sostenne gli obiettivi del suo leale alleato in Serbia, e firmò un "assegno in
bianco" perché li perseguisse con ogni mezzo ritenuto necessario. La Serbia
era appoggiata dalla Russia, che era a sua volta alleata con la Francia. A
seguito della decisione russa per la mobilitazione generale (ovvero, contro
Austria-Ungheria e Germania), la Germania dichiarò guerra a Russia e Francia,
in quello che fu definito un attacco preventivo.

Questo fu l'inizio della prima guerra mondiale. Nonostante i successi
iniziali, la Germania e i suoi alleati soffrirono la sconfitta militare
davanti a un nemico rafforzato nel 1917 dagli Stati Uniti. Il Kaiser Guglielmo
II venne spinto in esilio (novembre 1918) da una rivoluzione guidata da
elementi dell'SPD e da gruppi comunisti, che in seguito organizzarono il loro
piano per ottenere il potere (gennaio 1919).

Nel giugno 1919, il Trattato di Versailles terminò formalmente la guerra.
Venne firmato nella Sala degli specchi del Palazzo di Versailles, lo stesso
luogo dove il Secondo Reich era stato proclamato quasi mezzo secolo prima. La
Germania perse territori a favore di Francia, Belgio, della ripristinata
nazione polacca, oltre a tutte le colonie, e fu condannata a pagare delle
pesanti riparazioni di guerra per le sue presunte responsabilità nello scoppio
del conflitto.

Il governo di Bismarck - basato sulla cooptazione e coercizione reazionaria e
sulla perpetuazione delle "virtù _Junker_ " di militarismo, gerarchia e
autocrazia – può essere meglio compreso considerando che la Germania era stata
unificata da poco e, sotto certi aspetti, tenuta insieme da legami ancora
assai tenui, che il potente vicino francese aveva per secoli perseguito la
politica di mantenere gli stati tedeschi deboli e divisi e che il paese era
stato più volte un campo di battaglia delle maggiori potenze europee, con le
conseguenti devastazioni. Le prime memorie dei politici appartenenti alla
generazione di Bismarck risalivano alle guerre napoleoniche e alle umiliazioni
nazionali inflitte alla Prussia. Non solo l'interesse "di classe", ma pure la
necessità di non mostrare debolezza all'estero rese indesiderabile per questi
uomini l'adozione di maniere di governo più liberali.

Come risultato, in Germania, come in Giappone e in Italia, i successivi
tentativi di estendere la democrazia avrebbero portato alla creazione di
democrazie instabili (la Repubblica di Weimar, il Giappone degli anni venti e
l'Italia tra la fine della Grande Guerra e la nomina di Benito Mussolini a
capo del Governo nel 1922). Ognuna di queste democrazie costituzionali non
riuscì a far fronte ai gravi problemi quotidiani e alla riluttanza o
incapacità di avviare delle riforme strutturali fondamentali.

Nonostante gli avanzamenti in campo scientifico e industriale avvenuti sotto
il Secondo Reich, la Germania mantenne quindi un aspetto dispotico, a causa
delle sue inclinazioni militariste, avendo ottenuto l'unificazione "col sangue
e col ferro". I valori del repressivo "Stato guarnigione" prussiano, che
vedono le proprie radici nel sistema repressivo dell'agricoltura prussiana
risalente ai tempi della sconfitta dei Cavalieri teutonici, sarebbero stati
portati a un nuovo estremo dal Terzo Reich.

Il prussianesimo fece presa perché la prosperità soddisfaceva la base del ceto
medio liberale. La sollecitudine dello Stato di assicurare il benessere
materiale a tutti conquistò un ampio supporto, anche da parte della classe
operaia. L'educazione tedesca emerse forte nei campi vocazionali, così come
nella propaganda. Da parte dell'aristocrazia terriera arrivarono i concetti
dell'inerente superiorità della classe governante e la sensibilità alle
questioni dello status, tratti prominenti che si protrassero ben dentro al XX
secolo. Nutrite da nuove fonti, queste concezioni sarebbero state in seguito
volgarizzate e rese attraenti all'intera popolazione tedesca con le dottrine
della superiorità razziale. Nonostante la notevole resistenza aristocratica,
la burocrazia imperiale introdusse l'ideale della completa obbedienza alle
istituzioni sopra le classi e l'individuo.

Alla base di queste correnti ci fu un secolo di evoluzione economica, politica
e culturale, che iniziò con un'agricoltura dominata per secoli dai metodi
repressivi piuttosto che dal mercato. I contadini tedeschi erano non solo
sotto lo sguardo repressivo dei proprietari terrieri, ma ancorati a villaggi e
strutture di lavoro che favorivano la solidarietà, diminuendo il loro
potenziale rivoluzionario. Quindi, nel reame della propaganda, i _Junker_
stabilirono la, generalmente riuscita, lega agraria del 1894, stendendo il
fondamento della dottrina nazista. La lega cercò il supporto dei contadini
nelle aree non-Junker o nelle piccole fattorie, inculcando l'adorazione del
Führer, l'idea dello Stato corporativo, il militarismo e l'antisemitismo.
Avrebbe anche fatto la distinzione tra il capitale "predatorio" e quello
"produttivo" usata poi dai nazisti, che era uno strumento usato per appellarsi
ai sentimenti anti-capitalisti che aleggiavano tra i contadini.

D'altro canto l'Impero garantì la libertà di stampa, la proprietà privata e
riuscì a costruire un avanzato sistema di sicurezza sociale basato sulle
assicurazioni obbligatorie, il cui nucleo è sopravvissuto agli sconvolgimenti
di due guerre mondiali e al nazismo e ancora sopravvive. L'Impero aveva un
moderno sistema elettorale per il parlamento federale, il _Reichstag_ , in cui
ogni maschio adulto aveva diritto di voto. Questo consentì ai socialisti e ai
cattolici centristi di giocare un ruolo importante nella politica nazionale,
sebbene entrambi i gruppi politici fossero ufficialmente visti, più o meno,
come "nemici dell'Impero".

Quello dell'Impero è stato anche un periodo di enorme sviluppo per la vita
culturale tedesca. Questo è vero sia per la ricerca e le università, quanto
per le arti e la letteratura. Thomas Mann pubblicò _I Buddenbrook_ nel 1901.
Theodor Mommsen vinse il Premio Nobel per la letteratura un anno prima, grazie
alla sua monumentale Storia di Roma. Pittori come quelli raccolti nei gruppi
_Der Blaue Reiter_ e _Die Brücke_ diedero un contributo significativo all'arte
moderna. L'edificio turbine dell'AEG[6] a Berlino di Peter Behrens (1909) è
una pietra miliare dell'architettura moderna ed un esempio del funzionalismo
emergente.

La questione del _Sonderweg_ ossia se la natura della società e della politica
dell'Impero abbia reso inevitabile il Nazismo è tuttora dibattuta. Alcuni
storici, come Fritz Fischer, Hans-Ulrich Wehler e Wolfgang Mommsen hanno
sostenuto che, durante il Secondo Reich, un' _élite_ aristocratica,
reazionaria e "pre-moderna" penetrò in profondità nella società tedesca e,
quindi, la Repubblica di Weimar era condannata al fallimento fin dall'inizio.
Per altri studiosi, come Gerhard Ritter, solo la Prima Guerra Mondiale e il
periodo ad essa successivo aprirono le porte al Nazismo.

L'unificazione della Germania da parte di Bismarck ebbe anche un impatto
significativo sull'Asia orientale. L'unificazione tedesca era considerata un
modello per la riuscita modernizzazione del Giappone e per la meno riuscita
modernizzazione della Cina agli inizi del XX secolo. Il codice civile tedesco
divenne la base del sistema legale giapponese e della Repubblica Cinese e dopo
il ritiro di quest'ultima a Taiwan rimane ancora la base del sistema legale lì
vigente.

Altri progetti

