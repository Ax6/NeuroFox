_**Un sogno chiamato Florida**_ ( _The Florida Project_ ) è un film del 2017
diretto da Sean Baker.

Moonee, una bimba di sei anni, vive con la sua giovane mamma, Halley, nel
Magic Castle, un dozzinale motel rosa confetto in Florida, ai margini del Walt
Disney World. Trascorre le vacanze estive a zonzo insieme ai suoi amici Scooty
e Dicky, senza nessuna sorveglianza (se non quella di Bobby, il paziente
supervisore del motel), facendo dispetti ai vicini ed elemosinando gelati ai
turisti. Quando fanno notare ad Halley le marachelle della figlia, lei si
dimostra indulgente e permissiva, mentre mostra insofferenza nei confronti di
chi richiede il suo intervento. Il padre di Dicky, invece, dopo aver scoperto
che le piccole pesti avevano tempestato di sputi l’auto di un’ospite, gli
vieta di giocare con Moonee e Scooty. È ripulendo questa automobile, che
Moonee fa amicizia con Jancey, una bambina che vive nel vicino Futureland
motel.

Halley, che passa il tempo in pigiama mangiando cibo spazzatura e guardando
televendite in TV, per pagarsi vitto e alloggio vive di espedienti: licenziata
da un club (in cui si sarebbe rifiutata di “fare gli straordinari coi clienti
nel retro”) per un po’ si dedica allo smercio abusivo di imitazioni cinesi di
profumi di marca, nei parcheggi degli hotel di lusso. Ashley, la mamma di
Scooty, instaura una sincera amicizia con Halley ma, dopo aver scoperto che
Moonee, Scooty, e Jancey, in una delle loro scorribande incontrollate, hanno
appiccato un incendio a un condominio abbandonato, si allontana da lei e vieta
a Scooty di frequentare Moonee.

Per sbarcare il lunario, Halley finisce per mettere un’inserzione online come
prostituta e, quando riceve i suoi clienti nella camera del motel, mette
Moonee a giocare nella vasca da bagno. Bobby nota qualche insolito movimento e
le chiede di mandare alla reception i suoi “amici” per farli registrare.
Quando sottrae a un cliente, per rivenderli a poco prezzo, dei costosi pass
per il Disney resort, l’uomo, su tutte le furie, torna al motel per riaverli
indietro. Bobby lo convince a non insistere per non sollevare scandali nella
sua famiglia, ma intima a Halley di sospendere i suoi “traffici”.

Disperata, Halley va da Ashley sperando di ottenere un prestito per pagare la
stanza. Ashley, invece, le rimprovera i suoi comportamenti immorali e Halley
reagisce picchiandola con violenza davanti agli occhi di Scooty. Il giorno
dopo Halley ripulisce sommariamente la stanza e si libera della scorta di
cannabis regalandola a un’addetta della lavanderia, poi porta Moonee a pranzo
nel ristorante di un lussuoso resort, facendo mettere la spesa in conto alla
camera 323 (numero che corrisponde, invece, a quella del suo modesto motel).
Quando tornano al Magic Castle, la stanno aspettando le assistenti sociali e
la polizia: sulla base di filmati in cui si nota il via vai dei clienti nella
sua stanza, Moonee viene data in affido temporaneo a una famiglia, fino a
conclusione delle indagini.

Moonee capisce quanto basta per tentare un’ultima fuga e va a casa di Jancey
per dirle addio, tra le lacrime (riprese in un intenso primo piano), ma Jancey
decide di scappare con Moonee: nella scena finale le due bambine si mescolano
alla folla del Magic Kingdom Park, al Walt Disney World, per dirigersi verso
il castello dei cartoons, in fuga dal mondo reale.

Alcune scene sono state improvvisate: la scena della vendita dei profumi
davanti a un hotel di lusso è stata girata con una tecnica di tipo candid
camera, con una telecamera nascosta e Brooklynn Prince e Bria Vinaite a
improvvisare la vendita munite di un auricolare.[1] La scena finale è stata
girata con un iPhone 6 al Walt Disney Magic Kingdom all'insaputa della
direzione del parco.[2]

Il primo trailer del film viene diffuso il 14 agosto 2017 sul canale YouTube
della A24.[3]

La pellicola è stata presentata al Festival di Cannes 2017 nella sezione
Quinzaine des Réalisateurs il 22 maggio,[4] ed è stata distribuita
limitatamente nelle sale cinematografiche statunitensi a partire dal 6 ottobre
2017.[5]

In Italia, il film è stato presentato fuori concorso come film di chiusura del
35º Torino Film Festival nell'ambito della rassegna Festa Mobile,[6] e
distribuito nelle sale cinematografiche dal 22 marzo 2018.[7]

Negli Stati Uniti, la visione del film è stata vietata ai minori di 17 anni
non accompagnati, per la presenza di " _linguaggio non adatto, comportamenti
inquietanti, riferimenti sessuali e uso di droghe_ ".[8]

Il film ottiene il 96% delle recensioni professionali positive sul sito Rotten
Tomatoes, con un voto medio di 8,8 su 10,[9] mentre sul sito Metacritic
ottiene un punteggio di 92 su 100.[10]

Il film è stato incluso nella classifica dei 25 migliori film dell'anno dalla
rivista _Sight& Sound_, posizionandosi al nono posto;[33] Owen Gleiberman di
_Variety_ posiziona il film al quarto posto dei più belli del 2017;[34] il
sito Rotten Tomatoes posiziona la pellicola al quattordicesimo posto dei
migliori film dell'anno;[35] la pellicola è stata inserita tra i migliori
dieci film dell'anno dal Los Angeles Times, The New York Times, New York,
indiewire.com, The Hollywood Reporter, Empire, The Huffington Post e Time.[25]

Altri progetti

