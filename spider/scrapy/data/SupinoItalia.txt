**Supino** è un comune italiano di 4 801 abitanti della provincia di Frosinone
nel Lazio.

Situato sulle pendici dei Monti Lepini, ai piedi del Monte Gemma (1457 m),
questo piccolo paese della Ciociaria si affaccia sulla valle del fiume Sacco.
Sempre nel territorio comunale, al confine con quello di Carpineto Romano, si
eleva il Monte Malaina.

Il comune non ha ufficialmente una stazione meteorologica di riferimento[3]

L'etimologia del lemma _Supino_ deriverebbe dall'aggettivo latino _supinus_
che nell'accezione riferita a luoghi significa inclinato, posto in pendio e fa
riferimento alla sua posizione geografica.[4]

L'epoca dei primi insediamenti urbani nella zona è incerta, anche se alcuni
ipotizzano che Supino sia nata ad opera dei profughi fuggiti dalla distruzione
di Ecetra, mitica città dei Volsci. Tuttavia è stato attendibilmente
dimostrato dal prof. Cesare Bianchi di Ferentino, già preside della scuola
media di Supino, che Ecetra non poteva trovarsi nell'agro supinese, ma nella
zona del "Bosco ferentino" (dedicato ad una divinità locale, "Ferentina",
appunto, simile alla dea Feronia)[5]. Di certo durante l'epoca romana il
nucleo abitativo doveva essere situato più a valle dell'attuale paese, dove
sono stati rinvenuti importati resti di una villa con un ambiente termale con
pavimenti a mosaico bianco e nero con soggetti marini del II secolo d.C.

Successivamente, in epoca medioevale, l'abitato si spostò verso la collina. Le
prime notizie certe dell'esistenza di Supino ci provengono dalle cronache di
Fossanova[6]. Nel 1125 il castello di Supino subì un lungo assedio, durato due
anni, da parte delle truppe di papa Onorio II. In precedenza il signore
locale, Tommaso di Supino, aveva stretto alleanza, nel 1216, con Ruggero
d'Aquila, per contrastare i suoi rivali, i Conti de Ceccano. L'assedio,
conclusosi con una sconfitta, segnò il passaggio del feudo alla potente
famiglia dei De Ceccano. Le cronache ci riportano di un nobile Rinaldo da
Supino che nel 1303 prese parte, con Guglielmo di Nogaret e Sciarra Colonna,
al famoso episodio dello schiaffo di Anagni.[7] Con l'estinguersi dei da
Supino il castello passò alla fine del XIV secolo ai Colonna, poi allo stato
pontificio, per poi tornare di nuovo ai Colonna a metà XVI secolo. Venuto in
disuso e decaduta la potenza dei Colonna a Supino, che com'è noto aveva
interessi maggiori sia nella vicina Patrica, sia nella Capitale, alcuni
tracciano la trasformazione della Rocca in abazia denominata San Giovanni
della Torre, a cui risultavano associati dei benefici diocesani[8]. Allo scopo
è utile ricordare quanto può leggersi nel _Dizionario di erudizione…_ (1844)
di Gaetano Moroni[9]:

«Sulla cima del monte, alla cui pendice giace Supino, esiste un forte di
remota costruzione, costituente ora un'abbazia, ed un benefizio sotto il
titolo di S. Giovanni, ma la chiesa era da ultimo diruta»

Le chiese di Supino sono quattro. Tre di esse, San Pietro Apostolo, Santa
Maria Maggiore e San Nicola di Bari, hanno il titolo parrocchiale, con
certezza, sin dal 1300[10], ma esistevano anche prima. I relativi edifici
furono ricostruiti su quelli preesistenti a partire dal XVIII secolo.

La Chiesa arcipretale e matrice di _San Pietro Apostolo_ , con annesso
Santuario di San Cataldo. Fu riedificata per la terza volta tra il 1750 ed il
1790. Raro esempio, in Ciociaria e nel Lazio, di edificio a pianta poligonale
con dodici facce, con due altari sui lati, che richiama la struttura e
l'insieme della chiesa di San Lorenzo a Torino del Guarini.  
In _cornu evangelii_ si trova la cappella di San Cataldo, attestata già dal
XVI secolo, con volta e tondi rappresentanti la "Gloria" e "Miracoli di San
Cataldo", _istoriati_ di nuovo dal pittore Agostino Monacelli nel 1890. La
statua di San Cataldo è una riproduzione del 1870 della prima statua,
distrutta da un incendio, ad opera di uno sconosciuto artista romano, attivo
all'epoca in Sant'Andrea della Valle a Roma, su disegno dello scultore Ernesto
Biondi di Morolo, nel 1870 quindicenne.  
La porta a bassorilievo in bronzo fu eseguita nel 1978 dall'artista Saverio
Ungheri ed è composta da sette pannelli asimmetrici raffiguranti temi teologi
e dottrinali.

La Chiesa di _Santa Maria Maggiore_ fu eretta in età tardo - barocca o rococò
intorno al 1753 ad opera della Confraternita della Beata Vergine, su una
precedente intitolata a _Maria Madre della Consolazione_[11].

La Chiesa di _San Nicola da Bari_ fu ricostruita nel 1774[12]. Vi si
festeggia, sin dall'Alto Medioevo, sant'Antonio Abate, con due feste una il 16
e 17 gennaio (distribuzione delle panicelle, benedizione degli animali e, la
domenica successiva, "Sagra della polenta") e l'altra l'ultima domenica di
settembre (con processione e festeggiamenti civili).

In località Capolepatra, con bolla del 1º maggio 1961 del vescovo diocesano
Tommaso Leonetti, poi arcivescovo di Capua (1962), si creò la nuova Chiesa
parrocchiale di _San Pio X_[13], tanto voluta da don Egidio Schietroma
(1906-1995), già rettore del Santuario di San Cataldo (1950-1953) e benemerito
parroco di Santa Maggiore dal 1934 fino al 1º ottobre 1984[14].

Sparute tracce del complesso termale di una antica villa, risalente al II
secolo d.C. (rinvenuta nel 1963), con pavimenti decorati con marmi bitonali
(opus sectile) e a mosaico di tessere bianco-nero-grigie raffiguranti soggetti
marini, come la biga del dio Nettuno, di cui restano evidenti gli impianti
idrici, rasoterra e null'altro[15].

Si trova su Punta di Creta Rossa, colle che fa parte del Monte di Creta Rossa
esteso dal territorio di Patrica e digradante su Supino, antica roccaforte del
paese e tra Sette-Ottocento Chiesa-Monastero di San Giovanni della Torre. Alla
sua sommità nel 1951, a ricordo delle Missioni Popolari e del luogo divenuto
sacro, un gruppo di uomini e giovani, guidati dal ventenne don Armando Boni,
hanno posto una visibile Croce di ferro, illuminata nelle festività
significative dell'anno liturgico[16].

Abitanti censiti[19]  

La TAV Roma-Napoli ne attraversa il territorio.

Nel 1927, a seguito del riordino delle circoscrizioni provinciali stabilito
dal regio decreto n. 1 del 2 gennaio 1927, per volontà del governo fascista,
quando venne istituita la provincia di Frosinone, Supino passò dalla provincia
di Roma a quella di Frosinone.

Fa parte della XXI Comunità Montana Monti Lepini, Ausoni e Valliva.

Chiesa di Santa Maria Maggiore

Porta della chiesa di San Pietro

Scorcio notturno della Chiesa Matrice di S. Pietro Apostolo-Santuario di San
Cataldo con annessa Casa del Pellegrino (leggermente in ombra) costruita tra
il 1964 ed il 1970 - Supino

Altri progetti

