**Santo** (dal latino _sanctus_ , participio passato di _sancīre_ , sancire
-un patto-, in quanto chi lo recede incorrerebbe a sanzione, proteggere con
sanzione, ma anche stabilire per legge e quindi, nell'accezione originaria,
ciò che è inviolabile, cioè sacro, in quanto protetto da una sanzione [più che
in sé]; a sua volta da Sanco, il dio dei giuramenti; abbreviato, secondo l'uso
più comune al singolare in s. oppure S., al superlativo in SS. - riferito a
_Gesù_ o a _Maria_ -, e al plurale in ss. oppure Ss.)[1] è attributo di un
essere, oggetto o manifestazione che si ritiene essere correlato alla
divinità. Nel significato moderno, il termine santo è utilizzato
principalmente riferendosi a ciò che si ritiene inviolabile, in quanto
consacrato da una legge spesso religiosa, oppure venerato, o considerato degno
di rispetto.  
L'ortografia varia secondo le seguenti regole: al maschile singolare si tronca
in _san_ davanti a consonante diversa da _s impura_ , davanti a gruppo
consonantico e davanti a _isemiconsonante_: san Benedetto, san Prisco, san
Jacopo, santo Stefano; al maschile e femminile singolare si elide davanti a
vocale: sant'Anna, sant'Antonio, sant'Orsola.

Per la fede cattolica, "santo" è colui che sull'esempio di Gesù Cristo,
animato dall'amore, vive e muore in grazia di Dio; in senso particolare è
colui che in vita si è distinto per l'esercizio delle virtù cristiane in forma
_eroica_[2] o per aver dato la vita a causa della fede (i martiri). La Chiesa
cattolica, attraverso un atto proprio del magistero del papa, proclama santo
una persona solo in seguito all'esito di un articolato procedimento detto
canonizzazione. Nella terminologia del Nuovo Testamento è il corrispettivo
dell'espressione "essere in Cristo".

Per i cattolici, il santo è colui che pienamente risponde alla chiamata di Dio
ad essere così come Egli lo ha pensato e creato, frammento nel quotidiano del
suo amore per l'umanità. La fede cattolica insegna che Dio ha per ogni persona
un'idea particolare, ed assegna ad ognuno un posto preciso nella comunità dei
credenti. Non esistono dunque caratteristiche univoche di santità, ma nella
teologia cattolica, ognuno ha una santità particolare da scoprire e porre in
atto. Santo, per la fede cattolica, può e deve essere chiunque, senza la
necessità di particolari doni o capacità. Tra i santi, che la Chiesa riconosce
essere in numero ampiamente maggiore rispetto a coloro che ufficialmente
vengono riconosciuti come tali, se ne distinguono alcuni che, nella fede, sono
stati posti da Dio in particolare evidenza come, ad esempio, i fondatori di
ordini religiosi o i grandi riformatori della Chiesa. Il santo viene proposto
come modello a tutti i fedeli ed agli uomini di buona volontà non tanto per
quanto ha fatto o detto, ma poiché si è messo in ascolto ed a disposizione di
Dio accettando, nella fede, che fosse Lui a dirigere attraverso l'opera dello
Spirito Santo la sua vita. Per la Chiesa cattolica, dunque, a dover essere
imitato è soprattutto l'atteggiamento di obbedienza a Dio e l'amore al
prossimo che ogni santo ha reso reale nei modi più diversi.

Dal momento della sua morte, dopo il giudizio, il santo o santa è in Paradiso,
vive in eterno la totale comunione con Dio che in vita ha pregustato e
continua a partecipare pienamente del progetto amorevole di Dio sul creato.
Infatti dalla comunione con Dio nasce la possibilità, per il santo, di essere
intercessore per i vivi, ossia un canale privilegiato di amore da parte di Dio
verso coloro che ancora - dice la Chiesa - vivono il pellegrinaggio terreno.
Questa comunione, nel credo della Chiesa, è detta _comunione dei santi_ o
_comunione delle cose sante_. Questa verità di fede parte dal presupposto che
tutti coloro che sono cristiani, vivi o defunti, partecipino dell'unico corpo
di Cristo che è la Chiesa. Dunque la felicità, la gioia, l'amore che una parte
del corpo riceve e vive arreca giovamento, dal punto di vista spirituale, a
tutto il corpo. Coloro che già vivono la pienezza dell'incontro con Dio
stimolano, con l'esito della propria vita terrena, coloro che ancora non vi
sono arrivati suscitando in loro la speranza di partecipare della medesima
gioia.

Nella devozione cattolica i santi sono oggetto di venerazione (gr. _dulìa_ ) e
non di adorazione (gr. _latria_ ), che è dovuta solo e soltanto a Dio e che
non può essere tributata ad una creatura, per quanto grande sia. Uno degli
esempi più antichi della venerazione dei santi lo si è scoperto in seguito
agli scavi di Cafarnao del 1968[3], città di Simon Pietro secondo i vangeli.
Sotto il pavimento di una chiesa dedicata all'apostolo sin dal V secolo (la
più antica che si conoscesse in Palestina), si è trovata quella che gli
archeologi hanno provato in modo indiscutibile essere appunto la casa di
Pietro[4]. Si tratta di una povera abitazione, simile in tutto alle altre che
la circondano tranne che in un particolare: le mura sono coperte di affreschi
e graffiti (in greco, in siriaco, in aramaico, in latino) con invocazioni a
Pietro per chiederne la protezione[5]. È accertato che la casa fu trasformata
in luogo sacro sin dal primo secolo: è quindi la più antica “chiesa” cristiana
conosciuta. Testimonia che prima del 100 (prima ancora, cioè, che la
tradizione si fissasse completamente in testi scritti e definitivi) non solo
già vigoreggiava il culto di Gesù ma giungeva a maturazione addirittura la
“canonizzazione” dei suoi discepoli, già invocati come “santi” protettori[3].

Nei primi tempi del Cristianesimo, il termine _santo_ indicava genericamente
qualsiasi cristiano, in quanto "santificato", cioè "messo da parte",
"appartato", "consacrato" e non solo perché reso sacro da Dio per mezzo del
battesimo, come poi successivamente indicato dalla Chiesa cattolica. I santi
quindi erano tutti i seguaci di Cristo (apostoli e discepoli). Gente
fisicamente e spiritualmente viva che si sforzava di seguire Cristo e le
scritture. Paolo di Tarso, ad esempio, indirizza la sua Lettera agli Efesini
«ai santi che sono in Efeso» ma, allo stesso tempo, traccia una distinzione
con il "vero apostolo" o santo, in grado di operare "miracoli, prodigi ed
opere di potenza" 12,12. Vedi anche santificazione e Comunione dei Santi.

In seguito, con il termine si cominciò ad indicare principalmente i cristiani
uccisi per la loro fede in Cristo, cioè i "martiri", per distinguerli da
coloro che per non subire il martirio rinnegavano la fede in Cristo. Il culto
dei martiri fu una evoluzione del culto per i defunti: già Agostino faceva
notare che più che pregare per un martire defunto occorreva che il martire
pregasse per i viventi.

Ad incentivare poi il culto dei martiri fu papa Damaso I, il quale - terminate
le persecuzioni - restaurò le catacombe e rintracciò le tombe dei santi; in
particolare, fece traslare le spoglie mortali di San Cesario diacono e martire
da Terracina a Roma affinché l’imperatore avesse avuto un santo tutelare di
nome _Caesarius_[6].

Con il termine delle persecuzioni, ai martiri furono associati, come santi, i
cosiddetti confessori, persone cioè che, pur non essendo state martirizzate,
avevano professato ("confessato") la loro fede cristiana per tutta la vita.
Tra i primi santi non martiri è da citare san Martino di Tours. Via via i
santi riconosciuti come tali aumentarono, e così nacquero altre tipologie di
santi che li raggruppavano: vergini, dottori della Chiesa, santi educatori,
eccetera.

Nel Medioevo, con la compilazione di elenchi di _santi ausiliatori_ , cioè di
santi che erano ritenuti capaci di svolgere una specifica intercessione per
problemi particolari - solitamente di salute -, nacque l'usanza dei patronati.

Tra i santi ausiliatori, si può citare san Biagio per le malattie della gola,
sant'Agata per le malattie del seno, sant'Apollonia per i denti e santa Lucia
per la vista.

Con l'aumentare della devozione ai santi aumentarono anche gli abusi: la
ricerca delle reliquie dei santi più venerati sfociò spesso in aberrazioni
commerciali ed in vere e proprie guerre tra città per il loro possesso.
Possedere una reliquia "potente", infatti, implicava un aumento del prestigio
della città, un incremento dei pellegrini e quindi delle ricchezze che questi
portavano. Gli abusi commessi in relazione al culto dei Santi furono una della
cause dello scisma protestante. Già dal Concilio di Trento la Chiesa cattolica
si applicò con fermezza per porre un freno alle aberrazioni e ripristinare il
significato spirituale del culto.

Nel XX secolo, dopo il Concilio Vaticano II e ad opera soprattutto di Giovanni
Paolo II, il concetto di santità è stato interpretato in senso più ampio e più
moderno di quanto non fosse in precedenza: prima era attribuita quasi
totalmente a persone che avevano dedicato la propria vita alla Chiesa
cattolica nella vita consacrata, ovvero presbiteri, vescovi e suore.
Successivamente si ebbero diversi santi laici, sposati o meno che fossero. Da
qui la canonizzazione di esempi di coniugi come Luigi Beltrame Quattrocchi e
Maria Corsini o la beatificazione di laici impegnati come Piergiorgio
Frassati. Nella visione cattolica come è chiaramente espressa dal Concilio
Vaticano II nella costituzione dogmatica _Lumen Gentium_ , la santità è
possibile in ogni chiamata di vita, sia essa laica o religiosa; anzi ogni
essere umano è chiamato alla santità, cioè ad uniformare la propria esistenza
terrena al volere di Dio; dove per volere di Dio si intende lì dove viviamo la
nostra quotidiana fatica, dove Dio ci ha portato e creato.

Alcuni teologi cattolici e protestanti credono che molte delle persone
venerate come Sante di cui si narra la vita in agiografie e prevalentemente il
martirio in _passiones_ dei primi secoli del Cristianesimo, siano elaborazioni
leggendarie piuttosto che persone reali; per indicare questo fenomeno, tali
santi vengono chiamati _non storici_. È difficile stabilire con esattezza
quali santi siano effettivamente non storici: infatti è molto più complicato
dimostrare la non esistenza di una persona piuttosto che la sua esistenza,
vista la scarsità di fonti contemporanee o indipendenti.

Un gran numero dei santi cristiani antichi hanno nomi pagani; probabilmente si
trattava di convertiti al cristianesimo poi diventati santi. In alcuni casi
tuttavia è possibile che avvenisse un trasferimento del culto da divinità
pagane a santi cristiani in maniera più o meno diretta. Dato che, dopo i
decreti teodosiani, non era più possibile venerare dèi pagani, il culto
sarebbe stato _cristianizzato_ dai fedeli in questo modo, ufficialmente
sostituendo la venerazione diretta di una divinità con una richiesta di
intercessione, mantenendo però la sostanza e le usanze del culto politeista
(santa Venere, san Mercurio ecc.). I miti relativi a queste divinità sarebbero
di conseguenza anche stati integrati nel racconto della vita e dei miracoli
del santo omonimo: un esempio di questo processo avvenne, secondo queste
teorie, con santa Brigida d'Irlanda, il cui culto è del tutto analogo a quello
della divinità celtica Brigid. Inoltre altri miti pre-cristiani, quali gli
aneddoti e favole riguardanti gli antichi eroi, potrebbero anche essersi fusi
con le figure di alcuni santi.

Naturalmente per tutti questi santi si sarebbero inventate vite esemplari,
piene di particolari edificanti e si celebrarono i martirii che essi avrebbero
subito. Già dal XVII secolo, per opera della scuola critica dei gesuiti
bollandisti, cominciò un'accurata revisione delle antiche documentazioni
agiografiche con criteri di critica storica; tuttavia i semplici fedeli
tendono a rimanere affezionati a familiari figure di santi, e il gesto di papa
Giovanni XXIII che, nell'agosto del 1962, fece cancellare dal calendario santa
Filomena e san Giorgio provocò sorpresa e dispiacere[ _senza fonte_ ].

Tra i santi la Chiesa cattolica venera anzitutto Maria, la madre di Gesù: il
culto della Madonna, detto iperdulia, è considerato di livello superiore alla
dulia riservata agli altri santi. Un culto particolare è riservato a san
Giuseppe lo sposo di Maria. A Lui spetta un culto di protodulia definito anche
di somma dulia. Il culto è la testimonianza dell'onore e dell'eccellenza di
san Giuseppe su tutti i santi. La grandezza di san Giuseppe è la maggiore dopo
quella di Gesù Cristo e Maria; hanno speciale importanza, poi, gli apostoli e
i martiri. Quindi, in ordine temporale o di importanza del culto (e potenza
dell'intercessione):

Altre categorie considerate particolarmente insigni sono i padri della Chiesa
cioè i più antichi e autorevoli espositori della dottrina cristiana quali ad
esempio sant'Agostino, e i dottori della Chiesa più recenti dei padri ma
anch'essi autorevoli, come Tommaso d'Aquino. Altre categorie di santi sono
quella dei confessori cioè cristiani che hanno vissuto con coerenza _eroica_
la fede, e le vergini, soprattutto donne consacrate. Si elenca qualche esempio
tra i santi maggiormente conosciuti in Italia: san Francesco d'Assisi,
sant'Antonio di Padova, santa Rita da Cascia, santa Caterina da Siena, san
Benedetto da Norcia, san Gabriele dell'addolorata, san Giovanni Bosco, san
Luigi Orione, san Pio da Pietrelcina, San Gennaro, San Luigi Gonzaga.

In Italia è diffusa la tradizione dell'onomastico, ossia di festeggiare in
famiglia (magari con un semplice augurio) il giorno dedicato a un Santo che
portò lo stesso nome del festeggiato. Tale giorno coincide spesso con la data
della morte (considerata _dies natalis_ , giorno della nascita al Cielo). Il
nome di santo che si trova nella casella quotidiana di molti calendari è solo
uno tra i parecchi nomi che possono essere riferiti a quel giorno. Egualmente
è possibile che più santi omonimi, morti in giorni diversi di epoche diverse,
abbiano portato lo stesso nome, e quindi rimane al gusto dell'interessato di
scegliersi il giorno per l'onomastico.

Numerosi sono i santi (e beati) morti in giovane età:[7][8][9]

Il processo per mezzo del quale la Chiesa cattolica riconosce una persona come
santo, si chiama canonizzazione. Dopo la morte di una persona ritenuta "santa"
viene avviato il processo di canonizzazione. Il processo viene istruito per
verificare l'eroicità dei carismi della fede cristiani della persona
candidata. Ne ha competenza la Congregazione delle Cause dei Santi, le fasi
del processo sono fondamentalmente quattro, e man mano che la causa va avanti
di fase in fase, la persona in questione, riceverà i seguenti appellativi:

La parola "santo" si usa anche come aggettivo riferito alla Chiesa e a tutto
ciò che la tradizione cattolica considera sacro o consacrato al culto:

Nella Chiesa cristiana ortodossa è definito Santo chiunque si trovi in
paradiso, che sia riconosciuto come tale sulla terra o meno. Secondo questa
definizione, Adamo ed Eva, Mosè, i vari profeti, gli angeli e gli arcangeli
hanno tutti il titolo di Santo.

Gli ortodossi credono che Dio riveli i suoi santi, spesso rispondendo a
preghiere o con altri miracoli. Per gli ortodossi, il riconoscimento formale
di un santo avviene molti anni dopo che questi è stato riconosciuto da una
comunità locale. Esistono numerosi piccoli seguiti locali per innumerevoli
santi che non sono ancora stati riconosciuti dalla Chiesa ortodossa nel suo
insieme. Si deve sottolineare che comunque questo riconoscimento non è
necessario, un santo rivelato, anche su piccola scala è comunque un santo. Ci
sono comunque spesso casi in cui Dio rivela i suoi santi su una scala più
ampia, perfino mondiale. In tali casi, dopo un attento processo di delibera da
parte di un sinodo di vescovi, si ha un formale servizio di glorificazione col
quale al santo viene assegnato un giorno nel calendario, così che possa essere
celebrato dall'intera chiesa.

Questo fu il caso della santificazione dello zar Nicola II di Russia e della
sua famiglia. Inizialmente i membri della famiglia reale vennero riconosciuti
come martiri dalla Chiesa Ortodossa Russa in esilio nel 1981, dopo di che,
molti credenti in Russia iniziarono a pregare lo Zar e la sua famiglia.
Vennero riportati dei miracoli, compresa un'icona ritenuta miracolosa che
portò a un'immediata glorificazione locale. Nel 2000, lo Zar e la sua famiglia
vennero glorificati ufficialmente dalla Chiesa ortodossa russa.

Si crede che uno dei modi con cui Dio rivela la santità di una persona possa
essere l'inusuale e presumibilmente miracolosa condizione delle sue reliquie
(dei suoi resti). Nei paesi ortodossi è spesso usanza di riutilizzare le tombe
dopo 3 o 5 anni, a causa dello spazio limitato. Le ossa vengono
rispettosamente lavate e poste in un ossario, spesso con il nome della persona
scritto sul teschio. Occasionalmente, quando un corpo viene esumato, avviene
qualcosa di "miracoloso". Ci sono stati numerosi casi in cui le ossa esumate
avevano improvvisamente sprigionato una fragranza meravigliosa, come di fiori;
o talvolta i resti del corpo erano intatti e privi di segni di decadimento,
come nel giorno in cui la persona era morta, nonostante non fossero stati
imbalsamati (tradizionalmente gli ortodossi non imbalsamano i morti) e fossero
stati sepolti per 3 o 5 anni.

Il motivo per cui le reliquie sono considerate sacre è perché, per gli
ortodossi, la separazione di corpo e anima è innaturale. Corpo e anima assieme
costituiscono la persona, e alla fine, le due parti verranno riunite; quindi,
il corpo di un santo condivide la "santità" dell'anima del santo. Come regola
generale, solo il clero può toccare le reliquie, allo scopo di spostarle o
portarle in processione, comunque, nella venerazione, i fedeli baceranno le
reliquie per mostrare amore e rispetto nei confronti del santo. Ogni altare di
ogni chiesa ortodossa contiene delle reliquie, solitamente di martiri. Gli
interni delle chiese ortodosse sono ricoperti con le icone dei santi.

Siccome la chiesa non mostra una reale distinzione tra i vivi e i morti (i
santi sono vivi in paradiso), gli ortodossi trattano i santi come se fossero
ancora presenti. Li venerano e richiedono le loro preghiere, e li considerano
fratelli e sorelle in Gesù Cristo. i santi sono venerati e amati e viene
chiesto loro di intercedere per la nostra salvezza, ma deve essere compreso
chiaramente che non devono essere adorati, ma piuttosto trattati con il
rispetto dovuto a chiunque abbia combattuto e vinto per la giusta causa.
Questo pone i santi in una posizione in cui possono aiutare l'umanità tramite
la loro diretta comunione con Dio, attraverso l'intercessione per la nostra
salvezza, e addirittura occasionalmente con la loro interazione diretta. Si
crede che molti santi siano apparsi allo scopo di aiutare la gente in momenti
di bisogno.

Tradizionalmente, quando una persona viene battezzata nella Chiesa ortodossa,
poiché "nasce nuovamente" ed è una persona nuova, le viene dato un nuovo nome,
sempre appartenuto ad un santo. È comune che indipendentemente dal nome con
cui una persona è nata, questa persona inizi ad usare come suo esclusivamente
il nome del suo santo. Questo santo diventa il patrono personale e invece del
compleanno il battezzato celebra il giorno del suo santo con una maggiore
importanza.

Le confessioni protestanti, attualizzando il concetto di santità presentato
dalla Bibbia, si oppongono fermamente a quello del Tesoro dei Santi e dei
Martiri. L'intervento di una potenza salvifica oltre a quella di Dio e di una
via di salvezza oltre a quella della fede in Cristo viene infatti percepita
come una pericolosa distorsione del significato originale delle Scritture, la
fedeltà al quale è base fondamentale di tutte le chiese Protestanti che si
rifanno alle sole scritture come unica autorità, poiché la Bibbia si
interpreta con la Bibbia. La figura di Maria è decisamente ridimensionata
rispetto alle confessioni cattolica e ortodossa, ma tenuta in grande
considerazione in quanto, madre del Salvatore, esempio di fede, conoscenza e
amore per Dio.

A questo va aggiunto che il concetto di predestinazione (molti i chiamati ma
pochi gli eletti, Matteo 22:14 Poiché molti sono i chiamati, ma pochi gli
eletti».), tipico del Calvinismo dei secoli passati, sosteneva che il destino
ultimo di salvezza o dannazione di una persona fosse predeterminato da Dio, il
che non lascia molto spazio all'intercessione dei santi, in quanto l'uomo
nasce già sotto condanna e quindi spiritualmente morto, come sta scritto in
Efesini 2:6, Dio ha vivificato anche voi, voi che eravate morti nelle vostre
colpe e nei vostri peccati. Bisogna tuttavia distinguere fra invocazione e
intercessione, e fra intercessione dei santi defunti e dei santi vivi. In
generale quasi tutto il protestantesimo rifiuta l'invocazione dei santi,
mentre tutto il protestantesimo accetta l'intercessione "terrena" dei santi,
poiché questa è comandata nella scrittura, dove si invita a pregare gli uni
per gli altri. È rifiutata l'idea che i vivi possano intercedere per i morti,
come sta scritto nella Bibbia, non è possibile con i morti, comunicare con i
vivi, Luca 16:19-31, 19 «C'era un uomo ricco, che si vestiva di porpora e di
bisso, e ogni giorno si divertiva splendidamente; 20 e c'era un mendicante,
chiamato Lazzaro, che stava alla porta di lui, pieno di ulceri, 21 e bramoso
di sfamarsi con quello che cadeva dalla tavola del ricco; e perfino i cani
venivano a leccargli le ulceri. 22 Avvenne che il povero morì e fu portato
dagli angeli nel seno di Abraamo; morì anche il ricco, e fu sepolto. 23 E
nell'Ades, essendo nei tormenti, alzò gli occhi e vide da lontano Abraamo, e
Lazzaro nel suo seno; 24 ed esclamò: "Padre Abraamo, abbi pietà di me, e manda
Lazzaro a intingere la punta del dito nell'acqua per rinfrescarmi la lingua,
perché sono tormentato in questa fiamma". 25 Ma Abraamo disse: "Figlio,
ricòrdati che tu nella tua vita hai ricevuto i tuoi beni e che Lazzaro
similmente ricevette i mali; ma ora qui egli è consolato, e tu sei tormentato.
26 Oltre a tutto questo, fra noi e voi è posta una grande voragine, perché
quelli che vorrebbero passare di qui a voi non possano, né di là si passi da
noi". 27 Ed egli disse: "Ti prego, dunque, o padre, che tu lo mandi a casa di
mio padre, 28 perché ho cinque fratelli, affinché attesti loro queste cose, e
non vengano anche loro in questo luogo di tormento". 29 Abraamo disse: "Hanno
Mosè e i profeti; ascoltino quelli". 30 Ed egli: "No, padre Abraamo; ma se
qualcuno dai morti va a loro, si ravvedranno". 31 Abraamo rispose: "Se non
ascoltano Mosè e i profeti, non si lasceranno persuadere neppure se uno dei
morti risuscita"» . La descrizione di questa pratica nel secondo libro dei
Maccabei fu uno dei motivi che portò Lutero a negare la canonicità di questo
libro apocrifo.

Tuttavia, una persona, che si sia distinta per virtù durante la sua vita è
certamente un esempio da ricordare e da imitare, nella speranza che la mano di
Cristo si faccia strada in chi è ancora vivo, come si fece strada in quella
persona. Il protestantesimo, dunque, non osteggia il Santo in quanto buon
esempio, ma quando viene proposto come portatore di Grazia e Salvezza, poiché
questa viene solo da Dio. Ad esempio la confessione augustana, la più
importante confessione di fede evangelica scritta da Filippo Melantone
afferma, all'articolo 21:

«Per quanto riguarda il culto dei santi essi (i luterani) insegnano che la
memoria dei santi può venirci posta ad esempio, che dobbiamo seguire la loro
fede e le loro buone opere, secondo la nostra vocazione, così che l'imperatore
può seguire l'esempio di Davide nel far guerra per scacciare i Turchi da
questo paese, perché entrambi sono re. Ma le scritture non insegnano
l'invocazione dei santi né a chieder loro aiuto, perché è proposto a noi
l'unico Cristo come mediatore, propiziatore, sommo sacerdote, e intercessore.
A lui vanno rivolte le nostre preghiere, ed ha promesso che le avrebbe
ascoltate, e questa devozione gli più grata di ogni altra, e cioè che in ogni
afflizione si faccia ricorso a lui: "se l'uomo pecca, abbiamo un avvocato
davanti al Padre..." (Gv 2, 1)»

A seconda delle confessioni protestanti si trovano maggiori o minori riserve
sulla preghiera verso i santi: la Chiesa anglicana, ad esempio, ha mantenuto
un suo calendario dei santi e una ritualità vicina al Cattolicesimo. Anche le
diverse chiese luterane hanno un calendario liturgico in cui vengono
commemorati i santi. Il rivolgersi in preghiera ai santi è lasciato alla
decisione dell'individuo, ma si pone l'accento sulla necessità che non diventi
una pratica pubblica, della congregazione intera (ed infatti in quasi tutte le
confessioni protestanti le chiese vengono intitolate ai Santi, proprio come
avviene per quelle cattoliche ed ortodosse). I fedeli, come si è detto, devono
confidare solo in Cristo per la loro salvezza.

L'opera di Walter Nigg, teologo protestante svizzero, dimostra come anche in
ambito riformato si sia sentita, anche di recente, la necessità di un recupero
della figura del santo.

Il concetto che più si avvicina a quello di santo nell'ebraismo è quello dello
_tzadik_ , una persona retta. Il Talmud dice che in qualsiasi momento almeno
36 anonimi _tzaddikim_ vivono tra di noi per evitare che il mondo venga
distrutto. Il Talmud e la cabala offrono varie idee circa la natura e il ruolo
di questi 36 _tzaddikim_. Il termine può essere usato genericamente per
indicare una qualsiasi persona giusta.

Benché la religione islamica non preveda differenze tra gli uomini, e
l'ortodossia escluda perciò di contemplare una categoria "speciale" di persone
ad un livello superiore rispetto agli altri uomini in termini di santità, la
religiosità popolare ha sempre amato distinguere, con vari tipi di
riconoscimento, delle persone dotate di "santità". Il termine genericamente
impiegato per indicare questi "santi" islamici è quello di _wali_ , "amico (di
Dio)". Ad essi vengono attribuite non solo doti di zelo religioso ma anche
qualità taumaturgiche, profetiche, intercessorie.

È opinione diffusa nel mondo islamico che nel mondo siano sempre presenti,
mescolati alla gente comune, trecento "santi", persone particolarmente dotate
di favori divini, ignoti gli uni agli altri e distribuiti in modo gerarchico.

Nella religione induista, alcune persone sono riconosciute come sante e
soggette a devozione popolare.

Altri progetti

