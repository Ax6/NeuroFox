La **Reggina 1914 S.r.l.**[2], nota semplicemente come **Reggina** è una
società calcistica italiana con sede nella città di Reggio di Calabria.
Disputa le partite interne presso lo Stadio Oreste Granillo. Il colore sociale
è l'amaranto. Attualmente milita in Serie C. La società dispone di una web TV
dedicata.

L'11 gennaio 1914, 61 impiegati pubblici fondarono l'US Reggio. È però, grazie
alla buona volontà di Ettore Serpieri, già presidente e fondatore della
squadra reggina dell'Ausonia e successivamente consigliere del Reggio Football
Club, che nel 1928 si trasformerà in US Reggina.

Nella stagione 1964-1965 la Reggina, conquistò la prima promozione in Serie B;
a cavallo fra il 1999 e il 2009 inoltre, disputò 9 stagioni in Serie A, di cui
sette consecutive. Il miglior piazzamento in massima serie è il decimo posto
raggiunto nel campionato 2004-2005. Inoltre il club è al 45º posto su 65
squadre nella classifica della tradizione sportiva e al 36º posto nella
classifica perpetua dei punti, che tengono conto di tutte le squadre di calcio
che hanno militato nella massima serie nazionale almeno una volta.

La prima società nasce l'11 gennaio 1914 con il nome di _Unione Sportiva
Reggio Calabria_ , fondata da un gruppo di sessantuno impiegati pubblici. Essi
sottoscrissero un atto collettivo, con il quale si impegnavano al versamento
annuo di una quota di quindici lire a testa[3]. In quegli anni l'attività
calcistica reggina era fortemente radicata, sebbene solo a livello regionale;
tra le varie squadre vi erano l' _Ausonia_ , l' _Audace_ , la _Giovani
Calciatori_ , la _Garibaldi_ , la _Girardengo_[3]. Nessuna di queste squadre
disponeva di un vero e proprio campo sportivo, ed esse (inclusa la Reggina)
erano solite disputare i propri incontri presso i cosiddetti _Campi francesi_
: dei terreni di gioco in terra battuta, ubicati presso l'attuale zona degli
Ospedali Riuniti e del rione Modena[4]. Fu solamente nel 1922 che nacque il
primo vero stadio: il **Lanterna Rossa** , situato nei pressi della darsena
del porto e inaugurato nel 1924.

Nel frattempo, nel 1922 la FIGC aveva ratificato l'esistenza dell'Unione
Sportiva Reggio Calabria, che poco dopo assunse la denominazione di _Reggio
Foot Ball Club_. Il 14 aprile del 1924 (torneo calabro-siculo di Seconda
Divisione), il Reggio Foot Ball Club inaugurò il **Lanterna Rossa** sfidando
la Peloro Messina, vincendo 3 a 2[4]. Nell'ottobre dello stesso anno, arrivò
per la Reggina il titolo regionale. Il colore della casacca, originariamente a
righe bianconere, divenne completamente nero: da Firenze era infatti arrivata
una cassetta di quindici divise nere[4]. Anche se, ad onor del vero, i primi
riferimenti sicuri e certificativi sull'utilizzo della maglia a strisce
bianconere, risalgono agli anni venti e permane un vuoto storico sul colore
della maglia della Reggina dalla fondazione ai predetti anni venti.[5]

Nel febbraio del 1925 alcuni tra i più famosi giocatori reggini cambiavano per
la prima volta nella storia sponda dello Stretto, passando alla Juventus di
Messina: erano Pasquale Rattotti e Ottavio Misefari, cresciuti nella _Giovani
Calciatori_ (poi denominata _Juventus RC_ dopo la fusione con la _Nuova
Italia_ ).

Misefari e Rattotti sono stati definiti i più grandi giocatori reggini degli
anni venti assieme a Pannuti e Suraci[6]. I primi due tornarono
successivamente a Reggio, invece Pannuti e Suraci avevano già giocato in
precedenza a Messina.

Le ragioni di questi storici trasferimenti erano in particolar modo di tipo
economico: ad esempio Misefari, detto _Garibaldi_ , si trasferì a Messina con
un ingaggio di cinquanta lire a partita, quando il costo medio del biglietto
d'ingresso al campo era di mezza lira[6].

Nel 1926 venne ordinato lo sgombero della _Lanterna Rossa_ a causa di lavori
all'interno del porto, ed a ciò seguì l'abbandono di ogni attività sportiva da
parte del Reggio Foot Ball Club, entrato in crisi in quello stesso periodo. Fu
**Giuseppe Vilardi** che rilevò la società, e nel 1928 nacque l' _Unione
Sportiva Reggina_[4]; la sede della società era in via Demetrio Tripepi[4].
Gli allenatori che si alternarono alla guida della squadra nel 1928 e nel 1929
furono Zanghi prima, l'ungherese Wereb poi.

Ormai senza il **Lanterna Rossa** , il presidente Vilardi chiese aiuto ad un
proprio zio appaltatore per la costruzione di un nuovo terreno di gioco.
Nacque allora il **Sant'Anna** : un campo ottenuto grazie alla spianatura di
un terreno nell'omonimo rione della città[7]. L'inaugurazione dell'impianto
avvenne il 4 novembre 1928: l'U.S. Reggina perse contro il Vomero di Napoli
per 0-3.

Dal 1929 al 1932 la squadra viene affidata all'allenatore Attilio Buratti[8].
Al termine della stagione 1929-30, la Reggina ottenne la promozione in Prima
Divisione. L'11 gennaio 1931, nel corso del campionato di Prima Divisione
1930-1931, si disputò uno dei derby più sentiti nei primi anni del secolo
contro il Messina. La vittoria andò alla Reggina per 4 a 0 (marcatori:
Bertini, Ferrero, 2 Lomello)[9].

Nel 1932, in occasione della settima giornata di campionato di Prima Divisione
1932-1933 Reggina - Siracusa, venne inaugurato lo stadio _Michele Bianchi_
dove oggi sorge l'attuale _Oreste Granillo_ di via Galilei, nella zona sud
della città. La partita si concluse con il risultato di parità a reti
inviolate.

Il 25 febbraio 1934 fu eletto come nuovo presidente l'ingegnere Giuseppe
Pirottina; egli però, dimissionario, venne sostituito dal cavaliere Domenico
Delfino il 17 novembre dello stesso anno[7]. Pochi giorni più tardi l'Unione
Sportiva Reggina cambiò nome in _Associazione Sportiva Reggina_ , in quanto
divenuta società polisportiva.

Nel novembre 1935, al termine del campionato di Prima Divisione 1934-1935,
l'A.S. Reggina uscì di scena a causa di problemi finanziari. Nel frattempo
però le scene del calcio reggino vennero occupate da una nuova società: la
_Società Sportiva Dominante_ , che disputò la Serie C 1938-1939. Tuttavia, al
termine della stagione la squadra retrocesse in Prima Divisione (nel frattempo
divenuto il quarto livello del campionato italiano di calcio) ed uscì
anch'essa dalle scene calcistiche a causa di problemi economici, aggravati
dall'inizio della seconda guerra mondiale[10].

Tra il 1940 ed il 1944 non venne svolta alcuna attività. Tuttavia nel 1944
l'A.S. Reggina rivide la luce con una nuova matricola, la **41740** tenuta
fino al marzo del 2018: grazie agli sforzi del cavaliere Andrea Giunta, la
società iniziò a disputare alcune partite contro le truppe alleate stanziate
tra Reggio e Messina[10]. La prima partita si disputò il 23 luglio 1944: la
Reggina sconfisse la _British Troops_ per 4-0. Nel novembre dello stesso anno
si iscrisse al campionato provinciale di Prima Divisione (al quale partecipò
anche una neonata _Dominante_ , poi fallita nel gennaio del 1945). La squadra
riuscì a vincere il girone A, ma la FIGC le impedì di prendere parte alla fase
finale del campionato a causa di irregolarità nel trasferimento del calciatore
Caridi[11].

Nell'immediato dopoguerra, l'A.S. Reggina viene ammessa per meriti sportivi
alla Serie C 1945-1946. La squadra mantiene la categoria fino al 1951-1952.
Nel 1951 la società si rese responsabile di un caso di corruzione: in
occasione della trasferta a Catanzaro, un dirigente della società cercò di
corrompere il calciatore catanzarese Ziletti per indurlo ad agevolare la
Reggina. Il tentativo di illecito venne scoperto e la Reggina, penalizzata di
ben 17 punti, retrocesse nel campionato di IV Serie 1952-1953.

La società ritrova la Serie C, dopo quattro anni in IV Serie, al termine della
IV Serie 1955-1956 sotto la guida dell'allenatore Oronzo Pugliese. In quegli
anni vestono la casacca amaranto giocatori come Erminio Bercarich, centravanti
di Fiume che segna 70 gol con la Reggina fra il 1945 ed il 1949 più altri 5
nel 1958-1959, e il centrocampista cecoslovacco Július Korostelev, che gioca
con la Reggina in Serie C fra il 1949 ed il 1951, segnando nella sua prima
stagione 17 gol in 34 presenze. Da ricordare Alberto Gatto, che giocò nella
Reggina 361 partite segnando 48 gol, bandiera per gli amaranto che giocò sino
all'arrivo in panchina di Tommaso Maestrelli.

Dopo qualche anno di assestamento, nella stagione 1964-1965 la Reggina,
guidata dall'allenatore Tommaso Maestrelli (futuro campione d'Italia con la
Lazio), riesce a centrare l'attesa prima promozione in Serie B. La stagione
successiva gli amaranto sfiorano la Serie A, perdendola per un solo punto
all'ultima giornata e chiudendo quarti in classifica. Nella stagione 1966-67
la squadra già in primavera abbandona ogni speranza di promozione e chiude in
nona posizione. Nel 1967-1968 si piazza ancora nona, dopo essere stata
coinvolta nella lotta per non retrocedere.

La Serie B 1968-1969 si apre con l'addio di Maestrelli, passato al Foggia; il
tecnico toscano viene sostituito da Armando Segato, e giungono in riva allo
Stretto giocatori come Nedo Sonetti ed il futuro campione del mondo Franco
Causio. La squadra è di nuovo in lotta per la Serie A, ma l'obiettivo sfuma
alla quartultima giornata in seguito alla sconfitta casalinga per 0-1 contro
il Catania; la Reggina conclude quinta. Per la stagione 1969-1970 il nuovo
allenatore è Ezio Galbiati. La squadra arriva ancora nei piani alti della
classifica conquistando il sesto posto, non riuscendo però a centrare la
promozione in massima serie.

Nel 1970-71 la Reggina dispone di un organico in grado di raggiungere la
promozione in Serie A. Si presenta addirittura come capolista a Catanzaro,
dove tuttavia perde. Da lì in poi la squadra non riuscirà a mantenere un ritmo
da promozione, e concluderà all'ottavo posto. Nel 1973-74 la Reggina retrocede
in C con una parentesi di due anni non consecutivi in serie Serie C2.

Il 1986 (allenatore è ) viene ricordato per l'acquisizione da parte di una
nuova cordata di imprenditori locali che, dopo il fallimento pilotato
(mantenendo il numero di matricola originale) dell'Associazione Sportiva
Reggina[12][13][14] danno luogo alla _Reggina Calcio S.p.A._ : il marchio
dell'A.S. Reggina non viene però rilevato dal nuovo corso societario e resta
in capo alla curatela fallimentare fino al 2017, allorché un gruppo di tifosi
provvede a rilevarlo e a registrarlo presso l'ufficio brevetti italiano[15].

Nel mentre la squadra, allenata da Albertino Bigon, conclude sesta nel girone
B della Serie C1 1986-1987.

Nella stagione 1987-88 la Reggina, allenata da Nevio Scala, arriva terza nel
girone B della Serie C1 due punti dietro le prime Licata e Cosenza. Il
previsto allargamento della Serie A da 16 a 18 squadre prevede una promozione
in più in Serie B (e un retrocessione in meno dalla Serie B alla Serie C1). La
Reggina gioca pertanto lo spareggio per l'ultimo posto disponibile con la
formazione terza arrivata nel girone A, la Virescit Boccaleone. Lo spareggio
si gioca allo Stadio Renato Curi di Perugia il 12 giugno 1988 di fronte a
20.000[16] tifosi: la Reggina vince per 2-0 (gol di Giuseppe Bagnato e
Tarcisio Catanese) e ottiene la promozione in Serie B.

Nella stagione 1988-89 la Reggina è allenata ancora da Nevio Scala. Grazie
anche ai gol di Vincenzo Onorato e le parate del portiere Mauro Rosin, arriva
quarta a pari merito con Cosenza e Cremonese. In base alla classifica avulsa
Reggina e Cremonese si disputano l'ultimo posto utile per la Serie A. Lo
spareggio disputato a Pescara il 25 giugno 1989, con un seguito di 23.000
tifosi reggini[17], vede la vittoria della Cremonese ai rigori grazie alla
trasformazione decisiva di Attilio Lombardo dopo l'errore dal dischetto di
Pietro Armenise. In questa stagione si metterà in luce Massimo Orlando. Nella
stagione 1989-1990 la Reggina, allenata da Bruno Bolchi, arriva sesta nel
campionato di Serie B a 4 punti dalla zona promozione. Aritmeticamente
determinante per la mancata promozione la sconfitta casalinga alla penultima
giornata con l'Ancona.

Nella stagione 1990-1991 la squadra è allenata prima da Aldo Cerantola, poi da
Francesco Graziani (dalla sedicesima alla trentesima giornata) infine ancora
dallo stesso Cerantola. La squadra arriva diciottesima ed è pertanto
retrocessa. In rosa figurano tra gli altri: Benito Carbone, Giovanni Tedesco,
Giuseppe Scienza, Fulvio Simonini.

All'inizio della stagione 1991-1992 il presidente Benedetto si dimette dalla
carica (restando comunque nella società) e viene sostituito da Lillo Foti,
all'epoca socio ed amministratore delegato. La squadra viene affidata ancora
ad Aldo Cerantola, ma alla quarta di campionato subentra Giancarlo Ansaloni,
poi sostituito da Gabriele Geretto nella parte finale del torneo. La Reggina
conclude ottava nel girone B della Serie C1.

Nella stagione 1992-1993 la Reggina è allenata inizialmente da Gabriele
Geretto, poi sostituito da Enzo Ferrari, ed arriva nona alla fine del
campionato. La classifica finale del campionato di Serie C1, girone B, verrà
sconvolta dai giudici sportivi a causa dell'illecito sportivo tra Perugia e
Acireale e la mancata iscrizione per motivi finanziari di Catania, Messina e
Casertana. Cannoniere della squadra amaranto è Girolamo Bizzarri con 17 reti.

Nella stagione 1993-1994 la Reggina, ancora allenata da Enzo Ferrari, cerca di
contendere per tutto il campionato la prima posizione al Perugia. Il secondo
posto in classifica generale la costringe a disputare i play off, introdotti
proprio in quell'anno. L'avversario della semifinale è la Juve Stabia e la
Reggina, dopo una sconfitta per 2-0 in Campania, rimonta in casa andando ai
supplementari nei quali segna un altro gol contro i due degli avversari che
passano il turno. Da segnalare la curiosità che negli anni successivi il
regolamento venne modificato prevedendo in caso di parità non più i
supplementari ma il passaggio di turno della squadra meglio posizionata in
classifica.

Nella stagione 1994-1995 i calabresi, allenati da Giuliano Zoratti, vincono il
girone B della Serie C1 e vengono promossi in Serie B. Grande merito per la
promozione venne attribuito all'attaccante Alfredo Aglietti, che con 20
realizzazioni diviene capocannoniere del torneo, segnando anche il gol della
virtuale promozione nella trasferta di Avellino. Nella stagione 1995-1996 la
Reggina disputa un campionato difficile nonostante i 18 gol di Alfredo
Aglietti e le giocate di un esordiente Simone Perrotta. Alla trentesima
giornata viene esonerato l'allenatore Giuliano Zoratti e sostituito
dall'allenatore delle giovanili Franco Gagliardi, che riesce a salvare la
squadra vincendo le ultime quattro partite.

Nella stagione 1996-97 la squadra amaranto inizia con quattro sconfitte e sei
pareggi nelle prime 10 partite. L'allenatore Adriano Buffoni viene esonerato e
sostituito da Vincenzo Guerini, che guida la Reggina fino al decimo posto
finale. In questo campionato si mette in luce il bomber Davide Dionigi, che
con 24 gol è il capocannoniere della Serie B. Nella stagione 1997-1998 la
Reggina allenata da Franco Colomba arriva sesta nel campionato di Serie B.

Nella stagione 1998-1999 la Reggina conquista il 4º posto utile per la prima
storica promozione in Serie A il 13 giugno 1999, vincendo 2-1 al Delle Alpi di
Torino contro il Torino già promosso di fronte a 60.000 spettatori (vantaggio
iniziale di Cozza, momentaneo pareggio di Ferrante e infine gol di Tonino
Martino). La squadra viene allenata da Elio Gustinetti (licenziato a 6
giornate dalla fine) e successivamente da Bruno Bolchi.

La prima partita della storia della Reggina in Serie A è contro la Juventus
allo Stadio delle Alpi di Torino: finisce 1-1[18]. Alla fine della stagione i
reggini guadagnano la salvezza: l'allenatore è Franco Colomba; in rosa vi sono
giocatori quali Andrea Pirlo, Roberto Baronio e Mohammed Kallon. La squadra si
salva con una giornata d'anticipo rispetto alla fine della stagione, il 7
maggio 2000 (Reggina - Verona 1-1). Nella stagione 2000-01 la squadra amaranto
è ancora allenata da Franco Colomba. Alla prima giornata di campionato, in
casa contro l'Inter, vince per 2-1 in rimonta[19], poi inanella otto sconfitte
consecutive (dalla seconda alla nona giornata), ma riesce a recuperare e a
chiudere tredicesima con 37 punti, a pari merito con Lecce e Verona. In base
ad una peggiore classifica avulsa deve giocare lo spareggio per non
retrocedere contro il Verona: dopo aver perso per 1-0 nella città veneta il 21
giugno 2001, vince tre giorni dopo a Reggio Calabria per 2-1. Ciò non basta ad
evitare la retrocessione, in virtù del gol segnato in trasferta dai veronesi.
Un evento raro della stagione è il gol realizzato dal portiere Massimo Taibi
in occasione della partita Reggina-Udinese del 1º aprile 2001[20].

Nella stagione 2001-02 i reggini sono guidati ancora da Colomba; la società
mantiene in organico molti giocatori da Serie A come il cileno Jorge Vargas,
il ceco Martin Jiránek, il brasiliano Mozart, il capitano Francesco Cozza, il
portoghese José Mamede e punta su una coppia d'attacco formata da Davide
Dionigi e Gianluca Savoldi. La squadra ottiene la promozione con una giornata
d'anticipo (classificandosi terza) ai danni del Napoli, dopo una sola stagione
di cadetteria.

Nella stagione 2002-03 la Reggina è allenata da Bortolo Mutti, il quale viene
sostituito alla nona giornata da Luigi De Canio. Molti sono gli acquisti del
mercato di gennaio: si tratta del difensore Stefano Torrisi, dei due esterni
Gianluca Falsini e Aimo Diana e dell'attaccante Emiliano Bonazzoli. Oltre a
Bonazzoli, in attacco la rosa è composta da David Di Michele, Francesco Cozza
e Shunsuke Nakamura. Nel corso della stagione la Reggina e riesce a
raggiungere il dodicesimo posto in compagnia di Modena, Empoli ed Atalanta.
Alla fine però la classifica avulsa costringe ancora la Reggina a spareggiare
per non retrocedere: questa volta con l'Atalanta. L'andata dello spareggio si
gioca a Reggio Calabria il 29 maggio 2003 e finisce 0-0. Il ritorno, in
programma per il 1º giugno, viene posticipato di un giorno a causa di un
violento acquazzone. La Reggina, dopo essere passata in svantaggio, si impone
per 2-1 con le reti di Francesco Cozza ed Emiliano Bonazzoli, ottenendo
pertanto la salvezza.

Nella stagione 2003-04 la Reggina inizia con alla guida ancora Franco Colomba,
che viene sostituito dopo qualche giornata da Giancarlo Camolese. La squadra
arriva tredicesima a pari merito con il Siena. Volti nuovi in rosa sono il
centrocampista Giacomo Tedesco e il difensore Andrea Sottil. Nella stagione
2004-05 la Reggina affida la panchina a Walter Mazzarri, proveniente dal
Livorno. La squadra conclude al decimo posto. Per la prima volta si disputa in
Serie A il Derby dello Stretto contro il Messina. Nella stagione 2005-06
approdano alla Reggina molti giocatori esordienti nella massima categoria;
vengono ceduti: il capitano Mozart, il giapponese Nakamura e la punta
Bonazzoli. La squadra si salva a tre giornate dalla fine, battendo il Messina
il 30 aprile 2006 per 3-0.

A seguito dello scandalo del calcio italiano del 2006, il 7 agosto 2006 la
Reggina viene deferita per violazione degli articoli 1 e 6 del regolamento
federale (illecito sportivo), essendo accusata per responsabilità diretta del
presidente Lillo Foti. Foti è infatti accusato per aver ottenuto illeciti
vantaggi di classifica nella stagione 2004-05 attraverso il controllo delle
designazioni arbitrali. A processo concluso la Reggina viene condannata a
scontare quindici punti di penalizzazione nel campionato di 2006-07. La pena è
confermata dalla Corte Federale il 26 agosto e il presidente Foti viene
squalificato per due anni e sei mesi, poi ridotti a un anno ed un mese. Il 12
dicembre arriverà uno sconto di 4 punti, che porterà a 11 i punti di
penalizzazione. Nell'agosto del 2006 la Reggina festeggia a Graz, in Austria,
il ventennale della presidenza Foti con un'amichevole contro il Real
Madrid[21].

La Reggina ottiene 40 punti (51 considerando la penalizzazione), raggiungendo
la salvezza all'ultima giornata con la vittoria casalinga per 2-0 contro il
Milan[22][23]. La stagione 2006-07 è da molti considerata la migliore nella
storia della squadra amaranto: 12 vittorie, 15 pareggi e 11 sconfitte, con 52
gol fatti e 50 subiti. Tra gli eventi degni di nota figurano la vittoria
contro la Roma (1-0 al Granillo con un gol di Amoruso sotto il diluvio), la
vittoria in trasferta sul neutro di Rimini contro il Catania per 1-4, il pari
interno (0-0) contro l'Inter dei record, la clamorosa rimonta contro l'Empoli
al Castellani (la Reggina, in svantaggio per 3-0 all'intervallo - in caso di
sconfitta gli amaranto sarebbero retrocessi - nel secondo tempo, contro ogni
pronostico, compie una rimonta notevole, chiudendo il match sul 3-3 con i gol
di Vigiani e la doppietta di Amoruso), la suddetta vittoria per 2-0 ottenuta
all'ultima giornata al Granillo contro il Milan appena laureatosi campione
d'Europa. Decisive sono, in quest'ultimo incontro, le reti di Amerini e del
solito Amoruso, che garantiscono al club calabrese la permanenza in Serie A.
Lo slogan sulle magliette amaranto era:"-11 dA non crederci". In rosa vi è la
coppia d'attacco più prolifica del campionato: Nicola Amoruso (17 gol) e
Rolando Bianchi (18 gol)[24].

Per la stagione 2007-08 il club si affida a Massimo Ficcadenti. Ritorna in
squadra Francesco Cozza. Ficcadenti è sostituito da Renzo Ulivieri dopo la
sconfitta in casa per 1-3 contro il Livorno. Ulivieri viene a sua volta
esonerato e sostituito con Nevio Orlandi, che riesce a guidare la squadra alla
salvezza con una giornata di anticipo (11 maggio: Reggina-Empoli 2-0). Per la
stagione 2008-09 è confermato Orlandi, il quale è poi esonerato il 16 dicembre
2008[25]: al suo posto subentra Giuseppe Pillon[25]. Tuttavia, il 25 gennaio
2009, dopo tre sconfitte consecutive, Pillon viene esonerato e Orlandi
richiamato alla guida della squadra.[26] Il 20 maggio 2009 la Reggina
retrocede matematicamente in Serie B, chiudendo penultima in classifica.

L'11 giugno 2009 è ingaggiato come allenatore Walter Novellino per guidare la
squadra in Serie B. La rosa è rinforzata con gli acquisti di Sergio Volpi
prima e dell'attaccante Emiliano Bonazzoli e del laterale Antonio Buscè poi.
L'obiettivo è quello di puntare alla Serie A[27]. Il 24 ottobre 2009 Novellino
è esonerato e al suo posto è ingaggiato Ivo Iaconi, a sua volta esonerato l'8
febbraio 2010 con la squadra penultima in classifica. Con l'arrivo di Roberto
Breda (già allenatore della Primavera) la squadra riesce a mantenere la
categoria, raggiungendo la salvezza aritmetica all'ultima giornata di
campionato.

Il 16 giugno 2010 la società ingaggia come allenatore Gianluca Atzori, il
quale nella stagione guida la squadra sino ai play-off validi per la
promozione in Serie A frutto di un cammino di 15 vittorie,16 pareggi e 11
sconfitte. La Reggina lascia però in semifinale contro il Novara, in virtù di
due pareggi (0-0 in casa, 2-2 in trasferta con un gol di Rigoni da fuori area
nei minuti finali). Partito Atzori a fine stagione sponda Sampdoria, ritorna a
Reggio Roberto Breda, che però viene esonerato l'8 gennaio 2012 al termine
della ventunesima partita di campionato pareggiata 0-0 sul campo del Vicenza;
gli subentra Angelo Gregucci che dopo un avvio positivo complice anche una
vittoria in trasferta sul campo del Pescara di Zeman poi promosso in A, delude
le aspettative di rimonta dei calabresi e viene esonerato al termine del
pareggio casalingo con il Crotone; lo stesso Breda viene però richiamato alla
guida della squadra nel mese di aprile[28]. A fine stagione la squadra chiude
al 10º posto con il secondo attacco più prolifico del campionato dopo il
Pescara.

Il 2 luglio 2012 la società comunica di aver ingaggiato Davide Dionigi come
allenatore per la stagione 2012-13, con un contratto biennale[29]. Lo stesso
Dionigi viene esonerato il 16 marzo 2013 e al suo posto viene ingaggiato
Giuseppe Pillon[30], con la squadra nelle zone basse della classifica.

Il 18 maggio 2013 la Reggina ottiene la salvezza dopo il pareggio all'ultima
giornata sul campo del Vicenza dopo una stagione abbastanza travagliata. Il 15
giugno 2013 la società ingaggia l'allenatore Gianluca Atzori, già alla guida
degli amaranto nel 2010-2011[31]. Lo stesso Atzori viene poi esonerato il 21
ottobre dello stesso anno; al suo posto viene ingaggiato Fabrizio Castori.
Pochi giorni dopo, con un comunicato ufficiale la società ufficializza le
nuove cariche societarie: Lillo Foti non figura più nell'organigramma, e al
posto della carica di presidente è inserita quella di amministratore unico,
ricoperta da Giuseppe Ranieri[32]. Dopo 6 giornate sulla panchina amaranto,
anche Castori viene sollevato dall'incarico; gli subentra lo stesso Atzori. Il
7 gennaio 2014 l'allenatore di Collepardo viene nuovamente esonerato, al suo
posto subentra il duo Franco Gagliardi-Diego Zanin (già tecnico della
Primavera); Gagliardi è ufficialmente l'allenatore della squadra, in quanto
Zanin non dispone del patentino per allenare in Serie B. Il 30 aprile 2014 la
Disciplinare commina un punto di penalizzazione che, in seguito, diventeranno
tre il 7 maggio 2014. Essi saranno fatali alla squadra che retrocederà
aritmeticamente in Serie C.[33] Il 16 maggio 2014 la Disciplinare riduce i
punti di penalità da tre a uno ma la Reggina è comunque retrocessa e chiude la
stagione al 21º posto.

Dopo un'estate vissuta con il rischio costante del fallimento, la Reggina
riesce ad iscriversi al campionato di Lega Pro 2014-2015 nel mese di luglio.
La società affida la panchina all'ex capitano amaranto Cozza. Alla prima
uscita stagionale in Coppa Italia Lega Pro, gli amaranto perdono di misura in
casa contro la Casertana. Il campionato comincia male, e dopo la sconfitta
contro la Salernitana il tecnico si dimette. Al suo posto, Foti[ _ma non era
uscito dalla società a fine ottobre 2013, come scritto poco sopra?_ ] chiama
in panchina il duo Padovano-Tortelli, che verrà a sua volta sostituito dall'ex
allenatore del Bari Alberti. Il 26 marzo la Reggina ottiene un deferimento di
4 punti culminato il 15 aprile con una penalizzazione di dodici punti, che si
aggiungono ai quattro già presenti. Il 28 aprile la penalizzazione viene
ridotta di dieci punti. Gli amaranto, sotto la guida del subentrato mister
Giacomo Tedesco, non riescono ad evitare la retrocessione con i continui punti
di penalizzazione. Il 20 maggio, tuttavia, al termine della riunione tenuta
dall'Alta Corte circa l'ennesimo ricorso stagionale presentato dalla società,
la classifica del campionato viene ancora una volta ridisegnata; le Sezioni
Unite del Tribunale d'Appello, infatti, decidono di restituire ulteriori due
punti alla società di Lillo Foti, dando speranza di salvezza alla società. Il
21 maggio, infine, i 4 punti rimasti di penalizzazione vengono ridotti a 1.
Dunque, la sfida play-out decisiva vede il presentarsi del derby dello
Stretto; nel doppio confronto prevalgono i calabresi (1-0 al Granillo e 0-1 al
San Filippo), che ottengono così la permanenza fra i professionisti.

Tuttavia, in data 14 luglio 2015, la Reggina Calcio 1986 S.p.A. del patron
Lillo Foti, trovandosi in difficoltà finanziarie, rinuncia ad iscriversi al
successivo campionato di Lega Pro[34][35]. Per ripianare il debito ed evitare
il fallimento, la società decide di tentare il risanamento attraverso la
continuazione dell'attività con il solo settore giovanile[36][37][38],
mantenendo l'affiliazione alla FIGC con il numero di matricola originale del
1914. Al Tribunale civile di Reggio Calabria viene dunque proposto un
concordato di continuità, grazie al quale la società ottiene sei mesi di tempo
per trovare un'intesa con i creditori e trovare le fonti di sostentamento per
soddisfarne le spettanze[39].

La Reggina provvede quindi a elaborare un primo concordato della durata di 25
anni[40][41], che prevede tra l'altro di veicolare parte delle risorse
necessarie mediante accordi di cooperazione con la Juventus e la FIGC[42][43];
a garanzia complessiva viene addotto il Centro sportivo Sant'Agata, struttura
di proprietà della società ed edificata su un terreno della Provincia di
Reggio Calabria concesso attraverso un canone.

Siffatto piano di continuità non viene tuttavia accolto dal Tribunale, che
giudica eccessivi i 25 anni proposti per estinguere i debiti: la vertenza
viene dunque aggiornata al 2 marzo 2016, previa redazione di un nuovo
concordato.

Poco prima, il 24 febbraio 2016, il Centro Sportivo Sant'Agata, rimasto in
possesso alla vecchia società, era stato messo sotto sequestro da parte della
Polizia Provinciale e della Guardia di Finanza, che contestano su di esso i
reati di abuso edilizio e occupazione del demanio. A monte di tale rovescio
viene ravvisata la mancata trasmissione da parte degli uffici comunali alla
Regione Calabria del declassamento dell'area dalla zona R4 alla R2 di rischio
idrogeologico. La vecchia Reggina[44], che sul centro sportivo aveva basato le
proprie proposte di concordato di continuità, presenta ricorso e ottiene
un'ulteriore proroga da parte del giudice civile, che impone l'ottenimento del
dissequestro del centro entro il 25 maggio seguente, pena l'irrogazione del
fallimento.

Tuttavia, prima che tale _deadline_ possa scadere, il 3 maggio 2016 la procura
di Reggio Calabria dispone il sequestro preventivo della stessa Reggina Calcio
S.p.A., alla quale viene contestata l'adduzione di garanzie fittizie nel
concordato presentato ai creditori. Il presidente Lillo Foti e
l'amministratore unico Giuseppe Ranieri vengono iscritti nel registro degli
indagati per bancarotta concordataria[45] e il sequestro viene convalidato dal
giudice di turno.[46]

In data 25 maggio la società sequestrata presenta al giudice della sezione
fallimentare del tribunale di Reggio Calabria una lunga memoria difensiva con
tutti i dettagli sul ricorso per il dissequestro del Sant’Agata e le
precisazioni sul sequestro preventivo del club, unitamente alla nuova proposta
di concordato.[47] Ciò non basta a salvare il vecchio club: l'8 giugno 2016 il
giudice ne dichiara il fallimento e decreta l'esercizio provvisorio[48][49]
sotto la direzione dei curatori Massimo Giordano e Fabrizio Condemi.[49] Tale
manovra consente alla cessata società di mantenere il proprio assetto, di non
perdere l'affiliazione con la FIGC (comprensiva del numero di matricola), i
diritti di denominazione, il palmares, i colori sociali e la titolarità del
centro sportivo Sant'Agata. L'affiliazione e la matricola saranno infine
cancellate al termine dell'esercizio provvisorio, dopo che i creditori abbiano
recuperato più risorse possibili, nel giugno 2017.

Frattanto, in base all'articolo 52 comma 10 delle normative federali, la
tradizione sportiva risalente al 1914 viene trasferita a un nuovo soggetto
societario, al quale tuttavia è precluso l'utilizzo del nome _Reggina_
(essendo la vecchia società ancora in esercizio): il 25 luglio 2015 nasce così
l' _Associazione Sportiva Dilettantistica Reggio Calabria_ , che viene
riconosciuta quale maggiore rappresentante calcistica cittadina e può così
iscriversi in sovrannumero alla Serie D. A costituire il nuovo soggetto vi è
una cordata di 7 imprenditori reggini capeggiata da Demetrio Praticò, che ne
diventa presidente[50][51].

La nuova società si pone l'obiettivo di disputare un campionato da vertice: il
DG Gabriele Martino (ritornato a Reggio Calabria su richiesta della dirigenza)
allestisce una rosa d'alto livello, alla cui guida viene chiamato l'allenatore
Francesco Cozza. Nelle prime partite tuttavia i "nuovi amaranto" (complice il
ridotto lasso di tempo rimasto per preparare la rosa e l'assenza di un centro
di allenamento stabile) faticano a ingranare, attestandosi nelle zone basse
della classifica del girone I. Con il passare dei mesi la squadra riesce però
a crescere di condizione e una serie di dieci risultati utili consecutivi la
issano a ridosso della testa del gruppo; chiusa la stagione regolare in 4ª
posizione, la Reggio Calabria affronta la Cavese nei play-off atti a definire
la griglia dei ripescaggi. La gara unica, disputata a Cava de' Tirreni l'8
maggio 2016, vede gli amaranto uscire sconfitti per 2-1 e perdere così la
prelazione per l'immediata risalita nel professionismo[52].

Pur priva dei diritti sul nome "Reggina", l' _ASD Reggio Calabria_ adotta e
rivendica per sé immediatamente i simboli e l'identità storica amaranto: a
titolo d'esempio, la gara di campionato del 6 gennaio 2016 contro l'Aversa
Normanda viene disputata indossando una maglia celebrativa bianconera per
festeggiare il 102º compleanno della società, che dal 1914 al 1928 aveva
appunto vestito tali colori.

L'8 marzo 2016 la società muta la propria denominazione sociale in _Società
Sportiva Dilettantistica Reggio Calabria_ , assumendo la forma statutaria di
società a responsabilità limitata[53][54].

Dopo che l'8 giugno 2016 l'ormai quiescente Reggina Calcio s.p.a. di Lillo
Foti viene dichiarata fallita e posta in esercizio provvisorio da parte del
tribunale di Reggio Calabria[48][55][56], i relativi curatori fallimentari
decidono di mettere in affitto la società per la stagione 2016-2017 e
stabiliscono come termine ultimo per la presentazione delle offerte il 17
luglio 2016.[57]

Venutane a conoscenza, la SSD Reggio Calabria si attiva immediatamente e
presenta la propria offerta (pari a 120.500 euro) per aggiudicarsi il
comodato[58]: l'accordo viene infine raggiunto il 17 giugno[59][60][61] e
perfezionato l'indomani[62][63], cosicché a stretto giro l'assemblea dei soci
delibera (con il beneplacito della FIGC) il cambio denominazione sociale in
_Società Sportiva Dilettantistica Urbs Sportiva Reggina 1914 s.r.l._[64][65].

In tal modo la società presieduta dalla famiglia Praticò diviene a tutti gli
effetti l'erede della tradizione sportiva ultracentenaria della Reggina.

Il contratto di affitto stipulato fra la curatela fallimentare e la "nuova
Reggina" contempla però anche la riapertura del Centro sportivo Sant'Agata, il
quale però è ancora sottoposto a sequestro giudiziario: un primo ricorso
presentato presso il GIP viene tuttavia rigettato[66] e solo il 6 settembre
2016, dopo un'intensa trattativa condotta dalla curatela fallimentare, la
Procura della Repubblica concede il dissequestro di una parte della
struttura[67]. In tal modo il 4 ottobre 2016, dopo 8 mesi di "esilio", i
giocatori amaranto tornano a usufruire del loro storico centro sportivo. Il
ritardo fa altresì calare il pagamento dell'affitto da 120.500 a 90.000 euro
circa[68].

Per la stagione 2016-2017 la Reggina, pur non avendone formale diritto, viene
comunque ripescata in Lega Pro a completamento degli organici: la panchina
viene affidata al tecnico boemo Karel Zeman, figlio di Zdeněk. La ragione
sociale muta nuovamente in _Urbs Reggina 1914 s.r.l._

Nella fase prestagionale la società incontra però delle difficoltà di natura
economica e amministrativa: la rosa viene pertanto assemblata in ritardo,
sicché il campionato trascorre con gli amaranto confinati alla medio-bassa
classifica. Un miglioramento del rendimento del girone di ritorno gli consente
tuttavia di salvarsi con una giornata di anticipo sulla fine della stagione
regolare. Più o meno analogo è anche l'andamento della stagione successiva,
ove la squadra calabrese (passata sotto la guida dell'ex giocatore di futsal
Agenore Maurizi) termina quindicesima nel proprio girone.

Parallelamente, il 28 febbraio 2018 decade definitivamente l'affiliazione alla
FIGC della Reggina Calcio S.p.A. di Lillo Foti, ormai inattiva dal 2016. Ciò
porta con sé anche una ridiscussione del contratto di affitto societario
rogato due anni prima in favore dell'Urbs Reggina 1914: la curatela
fallimentare si dichiara infatti insoddisfatta della gestione della società
"targata" Praticò, decidendo pertanto di revocare il fitto d’azienda e di
indire un nuovo bando per l’affidamento dei beni materiali e immateriali
facenti capo alla cessata società calcistica[69]. Il 25 giugno 2018 il bando
in oggetto viene vinto dall'imprenditore Antonio Girella, presidente dell'
_Associazione Sportiva Dilettantistica Magna Grecia_ , che diviene quindi
gestore dei beni materiali e immateriali della defunta Reggina Calcio fino al
2019.[70][71][72].

Ciò crea un contrasto, in quanto l'Urbs Reggina 1914 (società nata _de iure_
in sostituzione del consorzio sportivo cessato nel 2016) si ritrova priva di
simboli e diritti storicamente connessi alla propria tradizione sportiva
(nonché nuovamente impossibilitata ad utilizzare il centro Sant'Agata), mentre
dal canto suo un soggetto terzo (Girella) ottiene la teorica legittimità per
iscrivere una squadra a nome "Reggina" ai campionati FIGC. All'atto pratico
l'ASD Magna Grecia fa richiesta alla FIGC di mutare denominazione in Reggina
Calcio[73], ma se la vede rigettare per averla formalizzata oltre l'ultima
data disponibile[74][75].

Intanto l'Urbs Reggina 1914 vede acuirsi la propria crisi economica, giungendo
a un passo dal fallimento: a più riprese, giocatori e dipendenti sono vittime
di morosità nella corresponsione di stipendi e contributi, mentre cresce il
fronte dei creditori esposti a vario titolo verso il club. In aggiunta, la
fidejussione presentata per rinnovare l'iscrizione alla Serie C viene
invalidata dalla Federazione in quanto giudicata non conforme agli standard
normativi.[76][77][78]. Ciò costa alla società deferimenti e alcuni punti di
penalità in classifica.

Sul finire del 2018 la famiglia Praticò decide quindi di vendere le proprie
quote della società[79], ma per qualche settimana le trattative procedono
infruttuose, acuendo la crisi sociale.

A salvare la situazione interviene l'imprenditore romano Luca Gallo che,
ancora prima di rilevare le quote, interviene finanziariamente per sanare le
pendenze più urgenti relative al club e ottenere da Girella la possibilità di
tornare a usufruire del centro sportivo Sant'Agata[80]. Il 10 gennaio 2019
Gallo rileva, tramite la sua società M&G Holding S.r.l., il 97,1% delle quote
del club (che in precedenza facevano capo per l'86,66% alla P&P Sport S.r.l.
della famiglia Praticò e per il 10,44% ai soci Simonetta e De Caridi),
diventandone presidente[81][82]. La squadra chiude la stagione 2018-2019 al
settimo posto nel gruppo C della Serie C, qualificandosi ai play-off, dove
elimina il Monopoli, ma esce al secondo turno contro il Catania.
Successivamente il 1 Luglio 2019 l'URBS Reggina 1914 ritorna alle origini
mutando in **Reggina 1914**.

Il colore della maglia della Reggina è l'amaranto, colore caratterizzante la
città di Reggio Calabria. Originariamente le maglie erano dapprima a righe
bianconere e poi successivamente interamente nere, infine (dal 1924)
definitivamente amaranto.[4]

Lo stemma dell'A.S. Reggina utilizzato fino al 1986 raffigurava un pallone di
cuoio. Nel medesimo anno la Reggina Calcio disegnò il nuovo logo raffigurante
una lettera R stilizzata con un pallone da calcio che seguiva le curve della
stessa.[85] Il simbolo dell'SSD Reggio Calabria, usato unicamente per la
stagione 2015-2016, riprendeva in modo restilizzato il vecchio stemma
dell'A.S. Reggina 1914, utilizzato fino al 1985: di forma circolare, amaranto
con bordi dorati, in cui figuravano il nome di Reggio Calabria e il relativo
patrono (San Giorgio che sconfigge il drago), che cintano un pallone di cuoio
situato al centro.[86] In data 13 agosto 2016 è stato presentato un nuovo
logo, che combina quello dell'anno precedente con la R stilizzata del 1986: la
ragione sociale inscritta nella corona esterna viene mutata in _Reggina 1914_
, a caratteri stampatelli bianchi. Nel febbraio 2019 la società ha acquisito
dalla curatela fallimentare il marchio in uso fino al 2015, riproponendolo
come stemma ufficiale.[87]

Il logo utilizzato dall'AS Reggina dal 1978 fino al 1986.

Il logo con la "R" stilizzata usato dal 1986 fino al 2010.

Il logo utilizzato dal 2011 al 2015

Il logo della SSD Reggio Calabria, in uso per la stagione 2015-2016.

Il logo della Reggina 1914, in uso dal 2016 al febbraio 2019

Il logo della Reggina 1914 in uso dal febbraio 2019[87]

L'Inno “Vai Reggina” in data 2 Luglio 2019 diventa l’inno ufficiale del club.
il presidente Luca Gallo e la Reggina comunicano di aver acquisito i diritti
d’autore e il marchio relativi alla canzone “Vai Reggina”, scritta dal
cantautore Raffaello Di Pietro. Dopo anni di utilizzo improprio, il presidente
ha intavolato una lunga e laboriosa trattativa con Di Pietro. L’accordo
arrivato dietro un cospicuo investimento economico [88]

Nei primi anni la società reggina non ebbe un proprio campo da gioco, le gare
quindi venivano disputate presso i "campi francesi". Dagli anni '20 il terreno
di gioco (condiviso con altre realtà calcistiche locali) divenne il "lanterna
rossa" ma il 4 novembre 1928 la nuova società U.S. Reggina presieduta dal
presidente Giuseppe Vilardi inaugurò il "Sant'Anna" (La gara fu contro il
forte Vomero Napoli e la Reggina perse 0-3). Nel 1932 visto il crescente
numero di tifosi fu costruito il "Michele Bianchi" nello stesso luogo dove poi
nacque il "Comunale" e successivamente il Granillo. Dal 12 settembre 1999
(gara dell'esordio casalingo in serie A contro la Fiorentina terminata 2-2) la
squadra amaranto gioca le proprie partite casalinghe presso lo Stadio Oreste
Granillo di Reggio Calabria: l'impianto è intitolato alla memoria di Oreste
Granillo, sindaco della città e presidente della Reggina promossa per la prima
volta in serie B. La capienza dello Stadio è la più ampia di tutta la regione
Calabria di 27.543 posti a sedere[1].

Il Centro sportivo Sant'Agata è stato il centro di allenamento della Reggina
dal 1991 al 2018. Tornato in possesso alla nuova società da ottobre 2016. Al
centro sportivo amaranto si allenava sia la prima squadra, il settore
giovanile amaranto e la scuola calcio. Venerdì 11 Gennaio dopo mesi di
continuo girovagare, finalmente la Reggina torna a casa in modo temporaneo.
L'1 Luglio 2019 la Reggina si riprende casa propria. Dopo essersi aggiudicato
il bando relativo alla concessione del Centro sportivo Sant'Agata fino a
dicembre 2040, spendendo una massiccia somma di 1,2 milioni di euro per il
Centro Sportivo e sottoponendolo a immediati lavori di ristrutturazione.

La Reggina è controllata per il 97,42% dalla M&G Holding Srl della quale Luca
Gallo è unico proprietario. Il restante 2,58% è controllato da alcuni soci di
minoranza.[89]

La Reggina ha avuto per tanti anni un settore giovanile composto da varie
formazioni, per un totale di circa 220 atleti[91]. Le formazioni attuali sono:
Berretti, Allievi e Giovanissimi _._ Nel 2009 la squadra degli Allievi
Nazionali ha vinto il Torneo Internazionale Sanremo detto anche "Carlin's
Boys".

Di seguito la cronologia degli allenatori e dei presidenti.[92]

Questa lista contiene i calciatori convocati nella nazionale di calcio
italiana, quando giocavano con la maglia della Reggina.[95]

Calciatori campioni del mondo con la nazionale italiana che hanno indossato la
maglia della Reggina:

La lista contiene i calciatori convocati nelle nazionali maggiori dei loro
paesi quando indossavano la maglia amaranto.

La Reggina ha disputato **326** partite in Serie A dal 1999 al 2009, più **4**
partite (andata e ritorno 2 vittorie; 1 pareggio; 1 sconfitta 4 reti fatte 2
subite) di spareggio per la permanenza nel massimo campionato. Nel dettaglio
(esclusi gli spareggi): **83 vittorie, 107 pareggi e 136 sconfitte (324 gol
segnati e 467 gol subiti)**.

La Reggina ha disputato **858** partite in Serie B, più **1** partita di
spareggio per la promozione in massima categoria nel campionato 88/89 e play
off nel campionato 2010/2011 contro il novara (reggina-novara 0-0; novara-
reggina 2-2) La squadra amaranto nella sua storia nel campionato cadetto ha
realizzato: **264 vittorie, 318 pareggi e 276 sconfitte, realizzando 828 gol
subendone 865** , conquistando due promozioni nella massima serie.

La maggior parte dei tifosi della Reggina proviene dalla città di Reggio e
dalla sua provincia
http://archiviostorico.gazzetta.it/1999/luglio/05/Reggina_viaggia_mille_abbonati_giorno_ga_0_9907053616.shtml%7CLa
Gazzetta dello Sport - 5 luglio 1999|18-09-2009}}</ref>. Tuttavia la squadra
amaranto è molto popolare in tutta la Calabria e l'Italia, visto che per molti
anni è stata l'unica rappresentante del sud nel campionato di Serie A. Molto
popolare anche tra gli emigranti calabresi stabilitisi nel nord
dell'Italia[99]. Tifosi della Reggina, soprattutto emigrati calabresi, sono
presenti anche all'estero: l'unico club ufficiale di tifosi con sede
all'estero è in Svizzera[100] ma sono molti i tifosi in Canada e Nord
America[101], Germania, Malta[102] ed Australia[103]. In passato, grazie alla
presenza in squadra del calciatore giapponese Shunsuke Nakamura tra il 2002 al
2005, molti furono i simpatizzanti in Giappone[102][104]. La tifoseria della
Reggina vinse per due anni consecutivi (1999 e 2000) il premio come miglior
tifoseria organizzata di tutta l'Italia. In Curva sud i principali gruppi sono
stati: C.U.C.N., Boys, Irriducibili, Nuova Guardia, Ultras Gebbione.

Dalla stagione 2014-2015 in curva sud il gruppo attivo è stato Per la Maglia
Per la mia città Reggio Calabria, rappresentati da uno striscione che ha
campeggiato sia sugli spalti del "Granillo" che in ogni trasferta con la
scritta "DIGNITA'", gruppo sciolto il 10 luglio 2017, Precedenti gruppi ultras
sono stati: Ultras 1914[105], in tribuna est Gate 22, Cani Sciolti, Reggio
Ultras, Quei Bravi Ragazzi e Quelli di sempre(Qds) che dal 2016 si sono uniti
alla Curva insieme a gruppi provenienti dalla provincia reggina come Pellaro
sez.Sud, Oliveto e Croce Valanidi Presente. Dal 2018 in curva si sono tutti
uniti sotto un unico nome Diffidati Liberi Curva Sud RC. Altri gruppi furono i
Warriors Sant'Anna '79, i Position Fighters, Traversa Matta, Covo, Wailers,
Kassariati, Cuore Amaranto (in gradinata), Wild Boys (in gradinata), Fossa
Sudista, Amaranth Korps, Oltranzisti, Gladiators, Eagles, Club Università
Pisa, Indios, Rebels Brescia, HelloWeen, Tignadores, Kaos, Sun Group, Crazy,
Drosi.

I tifosi della Reggina sono storicamente gemellati con quelli del Bari, della
Salernitana e del Latina. Il gemellaggio più recente è con il Milan, risalente
al 1999. Altri rapporti di amicizia, invece, esistono con i supporters
dell'Ascoli, dell'Olympique Lyonnais, della Vibonese, della Fidelis Andria e
dell'Acireale. In passato vi era forte amicizia con i tifosi del Torino, della
Roma, del Palermo e del Siracusa.

La rivalità da sempre più sentita è quella con i dirimpettai del Messina, con
i quali si disputa il _derby dello Stretto_. Rivalità molto sentite sono
presenti anche in ambito regionale con le tifoserie di Catanzaro, Cosenza,
Crotone (quest'ultimo rappresenta il _derby della Magna Grecia_ )[106] e Vigor
Lamezia. Altre inimicizie accese sono con i tifosi di Atalanta, Avellino,
Brescia, Catania, Frosinone, Lecce, Modena, Napoli, Palermo (ex gemellaggio
diventato una rivalità costituita da vari scontri)[107], Pescara, Taranto,
Ternana e Verona.[108][109]

_Aggiornata al 5 settembre 2019._

Di seguito è riportato lo staff tecnico della Reggina.[110]

Altri progetti

