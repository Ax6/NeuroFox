**Francesco Cesare Casùla** (Livorno, 12 settembre 1933) è uno storico
italiano.

Allievo di Ovidio Addis e di Alberto Boscolo, si è laureato in Lettere a
Cagliari nel 1959, intraprendendo subito la carriera universitaria e
specializzandosi successivamente in Lingue all'Università di Palermo.

Nel 1969 ha conseguito la libera docenza in Paleografia e Diplomatica,
iniziando sempre nello stesso anno ad insegnare _Storia della Sardegna_
nell'Università di Sassari.

Dal 1980 è stato professore ordinario di Storia Medievale nella facoltà di
Lettere e Filosofia dell'Università di Cagliari, fino al 2008.

Membro della Deputazione di Storia patria, ha fatto parte per dieci anni del
_Consiglio Direttivo della Società degli Storici Italiani_ e della
_Commissione permanente per i Congressi di Storia della Corona d'Aragona_.

Parallelamente agli impegni accademici, dal 1980 per ventotto anni ha
ricoperto a Cagliari l'incarico di Direttore dell' _Istituto sui rapporti
italo-iberici_ e dell'Istituto di storia dell'Europa mediterranea del
Consiglio Nazionale delle Ricerche (CNR), con sede in Cagliari e sezioni a
Genova, Torino e Milano.

Dal 1985 al 1992 è stato consigliere culturale del Presidente della Repubblica
Francesco Cossiga[1].

Dal 2001 al 2006 è stato componente della _Segreteria tecnica per la
Programmazione della Ricerca_ presso il Ministero dell'Istruzione,
dell'Università e della Ricerca (MIUR) retto dal ministro Letizia Moratti.

È autore di importanti lavori di notevole interesse scientifico di Paleografia
e di storia della Sardegna ed ha elaborato nel corso degli anni di ricerca
storica la cosiddetta _dottrina della statualità_ , dottrina che rivisita
tutta la storia sarda medioevale denunciando l'approssimazione con la quale
storici del passato come il Zurita o il Fara hanno tramandato il giudizio
storico sugli avvenimenti accaduti nell'Isola.[2]; è ritenuto uno dei più
importanti medievisti italiani[1].

Nella sua lunga carriera accademica è stato autore di numerosi scritti che
secondo l'inventario di Francesco Floris[3], comprende una bibliografia con 76
titoli principali:

