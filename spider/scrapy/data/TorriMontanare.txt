Le **Torri Montanare** sono site a Lanciano in provincia di Chieti.

Furono erette verso il X secolo quando la città di Lanciano inglobò il
quartiere di Civitanova per difendere questo lato della città.[1] Sono
chiamate così perché difendevano la città dal lato montano.[2] Nel 1790 furono
descritte da Antinori che riferiva che le fortificazioni, tra cui anche le
torri, impedivano qualsiasi incursione. Anticamente furono utilizzate come
carcere, attualmente vengono utilizzate come teatro estivo.[3]

Nei secoli sono state modificate, in particolar modo negli anni '30 del XV
secolo, quando Alfonso I d'Aragona fece rifare la cinta muraria a sud, come
dimostra la torre minore di questo gruppo, con i classici beccatelli
quattrocenteschi, e il Torrione posto dietro il convento di Santa Chiara, con
pianta cilindrica a scarpa. Le Torri erano provviste inoltre di due porte,
quella di Santa Maria Nuova, all'imbocco di via P. Harris, e quella di Santa
Chiara, all'ingresso del Corso Roma, ambedue demolite nei primi anni
dell'Ottocento.

Il lato di Via Silvio Spaventa è costituito da mura in muratura con scarpa. Il
lato nord le mura sono costruite con pietre e muratura, questo fa pensare che
questa struttura fosse la stessa per tutto quest'apparato difensivo. La torre
interna è a pianta rettangolare con tre dei quattro lati chiusi, mentre il
quarto è rivolto verso l'interno. Nell'angolo nord-ovest è sita la torre più
bassa che risale al XV secolo.[1] Questa seconda torre è coronata da un
apparato sporgente con beccatelli.[2] I muraglioni sono interrotta da aggetti
che hanno la funzione di bastioni. Il muraglione è caratterizzato da varie
fasi costruttive come provano alcune diverse tecniche, inserite verosimilmente
per rinforzare le strutture pericolanti. La torre più alta, inoltre, presenta
merlatura e consta di vari ponti in legno interni uniti mediante scale, che
servivano ad arrivare alle feritoie dei vari piani.[3]

Il piazzale all'interno del rione Civitanova è detto dell'Appello per la
presenza dell'antico Tribunale ecclesiastico e penale, nonché, dalla
costituzione della diocesi Frentana nel 1515, del Palazzo Arcivescovile. Si
affaccia anche la chiesa di Santa Maria Nuova dei Padri Lateranensi, edificata
nel XVI secolo sopa l'antica cappella della Maddalena. Seguendo il trattato
dello storico Giacomo Fella e del Pollidori, l'area del Colle Selva, all'epoca
della romana _Anxanum_ era dotata, in questa specifica parte del tempio di
Giove Olimpio, sopra cui sorge la chiesa di Santa Maria, e il teatro romano,
sopra cui furono edificate varie case medievali, e nella metà del XVI secolo
il Vescovado.

Nel 1831 Ferdinando II delle Due Sicilie autorizzò la fondazione della
confraternita di San Giuseppe, Santa Maria e San Francesco di Paola, che si
insediò nella chiesa; oltretutto nel 1846 vennero ritrovate a Roma le sacre
reliquie di Santa Giovina, vergine educata ai principi cristiani e dal marito
Coas, senatore romano. Le reliquie vennero donato alla chiesa lancianese, che
assunse tale nome. Dopo la scossa di terremoto del 1984 nella Valle di Comino,
la chiesa fu restaurata e riaperta nel 1992; nel 1996 fu chiuso il carcere
ospitato nell'ex convento, soppresso dal 1866, affinché i detenuti fossero
spostati in una sede più moderna a Villa Stanazzo.  
La chiesa è a navata unica, con facciata cinquecentesca austera, con semplice
paramento murario a vista, portale a lunetta a tutto sesto, sormontato da un
oculo in asse, con vetrata a morivi floreali. Il piccolo campanile retrostante
è a vela. L'interno è stato ricostruito in stile neoclassico, con tipici
rilievi e stucchi presso le pareti. Di interesse l'organo ligneo della bottega
di Di Martino (XVIII secolo), con i cassettoni dipinti da vasi e motivi
floreali. Sulla parete si trova il monumento sepolcrale del patrizio Dino
Ricci, il finanziatore della chiesa; l'ex convento a pianta quadrata è stato
restaurato ed ospita la Cittadella della Musica e l'Istituto delle Arti
"Francesco Masciangelo", compositore lancianese vissuto nell'Ottocento. Presso
un sacrario si trova la tomba di Santa Giovina, scortata a Lanciano il 18
luglio 1850. La tomba presenta una lapide in marmo che reca l'iscrizione
latina A JOVINAE FIGLIAE DULCISSIMAE.  
Nella bara vitrea è contenuta un'ampolla con sangue misto a terra, poiché la
ragazza fu decapitata nel martirio. Il corpo è stato ricostruito con parti di
cera per le mani e i piedi. Lungo le pareti laterali si aprono tre cappelle
per lato, delle quali quattro contengono le statue di San Luigi, san Francesco
da Paola, sant'Antonio di Padova e Gesù.

La facciata presenta una scansione in tre livelli, più un attico, definita da
cornici marcapiano in mattoni sagomati, che segano l'imposta delle aperture.
Al piano terra sono tre portali, di cui quelli laterali con stipiti e archi a
sesto acuto in mattoni, sono attualmente murati. Al centro si apre l'ingresso
principale col portale quattrocentesco. Dal 2002 il secondo piano è sede del
"Museo diocesano d'Arte Sacra Lancianese", con 8 sale, atte ad accogliere
delle pregevoli opere provenienti da tutte le chiese storiche della città,
nonché dai rispettivi magazzini sotterranei.

Il complesso delle Torri e della chiesa ospita l'associazione culturale
"Musica Frentana", che ha il compito di organizzare concerti di musica
classica sia alle Torri che al teatro Fenaroli. Il programma si svolge durante
l'estate e nel mese di settembre, con la commemorazione del concerto della
Storica Banda Musicale Lancianese.

Nel mese di agosto, ma a volte anche di luglio, le Torri Montanare ospitano
una rassegna cinematografica d'autore, con proiezione all'aperto nella Piazza
d'Armi proprio dentro le mura. Dal 2016 invece il Largo dell'Appello, in
occasione della "settimana medievale" della Rievocazione storica
dell'investitura del Mastrogiurato, è divenuta la nuova sede del mercato
storico rievocativo, abbandonando la storica sede in Largo San Lorenzo, mentre
il chiostro dell'ex convento di Santa Giovina è divenuto il luogo degli stand
gastronomici, e l'ex Piazza d'Armi delle Torri l'area dei combattimenti
all'arma bianca e della gara con le grecce.

Altri progetti

