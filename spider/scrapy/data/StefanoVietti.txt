**Stefano Vietti** (Chiari, 29 settembre 1965) è un fumettista italiano.

Collaboratore di diverse case editrici, tra le quali Sergio Bonelli Editore,
Star Comics, Edizioni San Paolo e la Disney Italia, Stefano Vietti fa parte
dello staff di sceneggiatori di diverse testate, tra le quali Martin Mystère,
Nathan Never, Dragonero e il Giornalino.

Nel 1990 con altri autori bresciani dà vita al fumetto _Full Moon Project_
(pubblicato dalle Edizioni Eden). Dopo essere entrato nello staff della Star
Comics, lavora per Lazarus Ledd e nel 1994 crea con Giancarlo Olivares, Mario
Rossi (più noto col nome d'arte di Majo) e Gigi Simeoni la serie
fantascientifica Hammer.

Nel 1995, come altri autori della testata _Hammer_ , entra a far parte della
Sergio Bonelli Editore, dove scrive diverse sceneggiature per Nathan Never,
Legs Weaver, Jonathan Steele, Gregory Hunter, Greystorm, Universo Alfa, Martin
Mystère e _Zona X_ (compreso lo spin-off _Storie da Altrove_ , per cui
realizza con Alfredo Castelli una storia che vede protagonista Giuseppe
Garibaldi).

Nel 1999 collabora con _Il Giornalino_ (Periodici S. Paolo), per cui realizza
_Yelo III_ , il fumetto dei _Teenage Mutant Ninja Turtles_ , _Gray Logan_ ,
_N.E.X.T. 02_. Oltre a questo realizza anche alcune storie di _Kylion_ per la
Disney Italia.

Nel 2007 inizia a scrivere una nuova serie italiana di _Spider-Man_ , per la
supervisione di Panini Comics e Marvel. Sempre nel 2007 entra nella terzina
finalista del premio _Mondadori Junior Award_ con un progetto di romanzi
horror per ragazzi ideato con Alberto Ostini e Giancarlo Olivares. Dal giugno
dello stesso anno, su incarico della Sergio Bonelli Editore, realizza, insieme
ai colleghi Luca Enoch e Giuseppe Matteoni, il romanzo grafico _Dragonero_ ,
primo di una nuova collana intitolata _Romanzi a fumetti Bonelli_ e
trasformatosi in una serie omonima regolare, sempre ad opera di Vietti ed
Enoch, a partire da giugno 2013.

Insieme a Giancarlo Olivares e Marco Checchetto fonda il _VOC Studio_ con
l'intento di avviare diversi progetti.

Il 7 ottobre del 2014 viene pubblicato dalla casa editrice Mondadori il suo
primo romanzo in prosa, intitolato _Dragonero - La maledizione di Thule_ ,
ispirato all'omonima serie a fumetti.

Altri progetti

