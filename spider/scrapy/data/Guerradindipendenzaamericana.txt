![Flag of the Vermont
Republic.svg](//upload.wikimedia.org/wikipedia/commons/thumb/e/e8/Flag_of_the_Vermont_Republic.svg/20px-
Flag_of_the_Vermont_Republic.svg.png) Repubblica del Vermont  

![Royal Standard of the King of
France.svg](//upload.wikimedia.org/wikipedia/commons/thumb/9/9a/Royal_Standard_of_the_King_of_France.svg/20px-
Royal_Standard_of_the_King_of_France.svg.png) Charles Henri d'Estaing  
![Royal Standard of the King of
France.svg](//upload.wikimedia.org/wikipedia/commons/thumb/9/9a/Royal_Standard_of_the_King_of_France.svg/20px-
Royal_Standard_of_the_King_of_France.svg.png) Matthias Alexis Roche de Fermoy  

La **guerra d'indipendenza americana** , nota negli Stati Uniti come
**Rivoluzione americana** (in inglese: _American War of Independence_ ,
_American Revolutionary War_ o _American Revolution_ ) e in Francia,
raramente, come **guerra d'America** (in francese: _guerre d'Amérique_ ), fu
il conflitto che, tra il 19 aprile 1775 e il 3 settembre 1783, oppose le
tredici colonie nordamericane, diventate successivamente gli Stati Uniti
d'America, alla loro madrepatria, il Regno di Gran Bretagna.

A partire dal 1778 la guerra, iniziata come ribellione indipendentistica
locale, si trasformò in un conflitto globale tra le grandi potenze europee per
il predominio sui mari e nei territori coloniali. La Francia entrò in guerra a
fianco degli americani e, in alleanza anche con la Spagna e le Province Unite,
cercò di sfidare il predominio britannico e di ottenere la rivincita dopo la
sconfitta nella guerra dei sette anni. La Gran Bretagna invece poté rafforzare
il suo corpo di spedizione in America reclutando numerosi contingenti di
truppe mercenarie tedesche, i cosiddetti Assiani, forniti, dietro compenso in
denaro, dall'Assia-Kassel, dall'Elettorato di Hannover e da altri piccoli
stati tedeschi.

Dopo alterne vicende, la sconfitta britannica a Yorktown contro le forze
franco-americane guidate dal generale George Washington e dal generale Jean-
Baptiste de Rochambeau, segnò una svolta decisiva della guerra. Il trattato di
Parigi, firmato nel 1783, pose ufficialmente fine al conflitto, già concluso
_di fatto_ tra il 1781 e il 1782. Con la pace, gli Stati Uniti furono
riconosciuti dal Regno Unito, che dovette cedere alla Francia il Senegal,
Santa Lucia e Tobago[5], alla Spagna la Florida e Minorca e alle Province
Unite le sue colonie asiatiche. La Francia tuttavia, nonostante alcuni
successi, non riuscì a strappare alla Gran Bretagna il dominio dei mari e la
corona britannica mantenne il possesso delle Antille e del Canada mentre buona
parte dell'India[5] rimaneva sotto il controllo dell'East India Company.

Londra esigeva che i sudditi americani contribuissero al pagamento delle spese
del vasto "impero" nord-americano. Dopo la guerra dei sette anni, infatti,
l'Inghilterra si trovava in serie difficoltà economiche (crisi finanziaria) a
cui tentò di porre rimedio con due fondamentali provvedimenti: lo _Sugar Act_
(che imponeva alti dazi sui prodotti di importazione dall’estero, specialmente
Caraibi) e lo _Stamp Act_ (che imponeva un bollo sui documenti ufficiali e sui
giornali); inoltre la madrepatria ribadiva il proprio monopolio industriale
vietando di fatto lo sviluppo autonomo delle colonie, preoccupandosi, com'era
ovvio, non tanto dei loro particolari interessi, quanto degli interessi
globali dell'impero. Né da una parte né dall'altra esisteva di fatto un'aperta
volontà di scontro e le colonie servivano come pura fonte di materie prime
utili allo sviluppo inglese.

Se si giunse alla completa rottura fra le colonie e la madrepatria, alla
Dichiarazione d'indipendenza degli Stati Uniti d'America e alla guerra, fu
perché agivano ragioni profonde e oggettive da individuare come cause reali
della rivoluzione americana: le colonie non si sarebbero potute sviluppare
sino a diventare il primo nucleo degli Stati Uniti d'America, se fossero
rimaste inquadrate e soffocate nell'organizzazione monarchica inglese.

Fin dal 1743, Benjamin Franklin aveva proposto d'inventariare le risorse
agricole, minerali, industriali che la scienza avrebbe permesso di mettere a
buon frutto. George Washington, per quanto appartenente a una famiglia di
ricchi proprietari di piantagioni della Virginia, aveva esperienza sufficiente
per ragionare non nei termini provinciali del profondo Sud, ma secondo
prospettive globali di sviluppo.

La guerra dei sette anni aveva posto fine alla dominazione francese sui
territori canadesi, cosicché i coloni non avevano più quella necessità di
protezione che era stato uno dei principali motivi di attaccamento alla patria
di origine. Ciò li rendeva più insofferenti dei privilegi che l'Inghilterra si
era riservata, che risultavano tanto più odiosi in quanto la cultura
illuministica, diffusasi anche oltreoceano[6], denunciava l'assurdità delle
restrizioni frapposte alla libertà di commercio.

La guerra era stata estremamente costosa per la Gran Bretagna che aveva dovuto
ulteriormente aumentare il debito pubblico fino a 139 milioni di sterline nel
1760; i britannici ritenevano assolutamente logico che le spese per il
mantenimento dell'Impero fossero condivise anche dalle colonie americane che
facevano integralmente parte di questa imponente struttura politica
enormemente accresciuta dopo la vittoria sulla Francia[7].

La conclusione del conflitto aveva deluso le colonie americane e soprattutto
le classi mercantili più ricche che avevano previsto un grande ampliamento
delle loro attività economiche dopo la vittoria e l'acquisizione dei territori
francesi. Con un apposito proclama reale preparato da Lord Shelburne nel 1763
i territori a ovest dei Monti Allegheny invece erano stati interdetti alla
colonizzazione americana[7]. Questa decisione era almeno in parte motivata
dalla volontà di evitare uno scontro generale con le popolazioni Native, ma
aveva provocato la riprovazione di alcune potenti società commerciali come la
"Compagnia delle terre del Mississippi" costituita da ricchi piantatori tra
cui George Washington, e una società di Filadelfia di cui era partecipe anche
Benjamin Franklin[7].

A ciò si aggiunsero molteplici iniziative del Parlamento, intese, come abbiamo
detto, a imporre anche ai coloni l'obbligo di contribuire alle spese
dell'impero. Si trattava di imposte indirette su generi che avevano
un'importanza non trascurabile per gli Americani: le tasse doganali percepite
dal governo inglese non erano sufficienti a pagare le spese dei corpi militari
e dei funzionari stanziati in America.

D'altra parte i coloni erano abituati a pagare soltanto le imposte locali.

Nel 1765 il governo inglese volle estendere alle colonie una tassa del bollo,
già in vigore nella madrepatria, per la quale ogni uso della carta, nei
giornali, nei documenti commerciali, negli atti legali, eccetera, era
sottoposto a un tributo, che veniva pagato mediante l'apposizione di un bollo
(questo documento passò alla storia sotto il nome di "Stamp Act"). Gli inglesi
giustificarono l'introduzione del tributo, sostenendo che lo stesso era in
vigore in madrepatria.

Poiché il consenso dei contribuenti nella determinazione delle imposte era uno
dei cardini tradizionali della libertà inglese fin dai tempi della Magna
Carta, i coloni si rifiutarono di ottemperare alla legge e posero
l'alternativa o di poter inviare i propri rappresentanti in Parlamento, o di
essere esonerati da ogni tassa non approvata dai loro rappresentanti, secondo
il famoso principio _No taxation without representation_ , (ossia “no
tassazione senza rappresentazione”), che era diventato uno slogan del partito
_whig_. Dal momento che «La libertà consiste nell'obbedire alle leggi che ci
si è date e la servitù nell'essere costretti a sottomettersi ad una volontà
estranea» (Robespierre), e «Nulla denota uno schiavo se non la dipendenza
dalla volontà di un altro» (Algernon Sydney), essere sottoposti a leggi che
non si è contribuito a formare equivaleva per i coloni alla schiavitù; i
coloni sentivano cioè di essere trattati dall'Inghilterra come schiavi
(«miserabilmente oppressi come i nostri neri», per George Washington): «Non
vogliamo essere i loro negri!» (John Adams).[8]

Di fronte alla protesta dei coloni, la legge sul bollo fu abrogata ma fu
sostituita con una serie di imposte indirette su alcune merci (carta, vernici,
piombo, tè), che le colonie importavano dall'Inghilterra. La portata economica
di questi provvedimenti era molto limitata, ma con essi il Parlamento
intendeva porre una questione di principio, facendo valere concretamente il
suo diritto di tassare tutti i sudditi dell'impero. I coloni non accettarono
l'impostazione del Parlamento, la questione di principio rimase irrisolta e
nel 1770 le imposte indirette furono tutte abolite, salvo quella sul tè.

Nel 1773 la Compagnia britannica delle Indie orientali ottenne dal Parlamento
il diritto di vendere in esclusiva, e mediante i suoi stessi agenti, il tè che
essa importava dalla Cina, tagliando fuori gli intermediari americani che
avevano fino ad allora goduto di un ampio e fruttuoso giro di affari.

I commercianti americani di tè, sostenuti dall'opinione pubblica e dalle
organizzazioni popolari dei _Figli della libertà_ ( _Sons of Liberty_ ),
organizzarono di rimando il boicottaggio delle merci inglesi: questa azione
culminò in un episodio particolarmente clamoroso, quando alcuni _Figli della
libertà_ , travestiti da Indiani, assalirono le navi della Compagnia alla
fonda nel porto di Boston e gettarono in mare il carico di tè (episodio noto
come _Boston Tea Party_ , del 16 dicembre 1773).

Il re Giorgio III e il governo di Londra reagirono violentemente ai fatti di
Boston: nell'aprile 1774 vennero approvate quattro disposizioni legislative
che divennero subito famose in America come le «Leggi intollerabili (
_Intolerable Acts_ )»[9]. Questi decreti prevedevano in primo luogo la
chiusura punitiva del porto di Boston dal 1º giugno 1774 fino al momento in
cui non fosse stato risarcito il danno economico della distruzione del tè;
oltre ad altre disposizioni sull'amministrazione della giustizia e
sull'alloggiamento delle truppe britanniche, venne promulgato soprattutto il
_Massachusetts Government Act_ che sottraeva al controllo dei coloni
l'elezione dei consigli, assegnando ogni potere amministrativo al governatore
inviato da Londra; a maggio 1774 il generale Thomas Gage assunse l'incarico di
governatore dello stato del Massachusetts e capo militare con pieni poteri[9].

Nel giugno 1774 ad accrescere ulteriormente il malcontento dei coloni venne
promulgata anche la _Legge sul Quebec_ , che assicurava ai sudditi del Canada,
di nazionalità francese, di religione cattolica e di recente acquisizione, la
più ampia libertà religiosa e civile, e assegnava al Canada tutti i territori
a nord del fiume Ohio, nei quali i sudditi delle tredici vecchie colonie
aspiravano ad espandersi.

La limitazione della libera espansione territoriale dei coloni, che la Gran
Bretagna voleva in sostanza confinare a oriente dei monti Appalachi, in favore
dei Nativi che abitavano il resto del territorio, fu percepita come un atto di
dispotismo e di inaccettabile limitazione della libertà dei coloni, che
pretendevano di impadronirsi dei territori abitati dalle popolazioni indigene
e trasformarli in terre fertili coltivate: infatti, non solo gli indigeni
erano ritenuti dei selvaggi inferiori, ma la loro terra non era considerata
tale perché non lavorata (secondo John Locke la base del diritto naturale alla
proprietà è appunto il lavoro).[8]

La madrepatria sembrava privilegiare gli interessi dei nativi, e in seguito
quelli degli schiavi, rispetto a quelli dei bianchi, limitando la libertà di
questi ultimi di impadronirsi delle terre e di schiacciare ogni opposizione
delle popolazioni indiane.[8] Era dunque necessario eliminare il distante
governo dispotico britannico, contrario agli interessi delle colonie.[8]

Le «Leggi intollerabili», e il _Quebec Act_ , accelerarono il processo di
ribellione ormai in corso. In realtà nella società americana erano presenti
forti contrasti sociali e politici; inoltre le colonie erano divise tra loro a
causa soprattutto della diversa struttura economica e degli interessi
conflittuali delle classi dominanti. Le correnti moderate erano potenti
soprattutto negli stati centrali tra i ricchi mercanti e le classi dell'alta
borghesia, mentre erano presenti anche conservatori lealisti - specialmente
nelle colonie meridionali - alla corona britannica[10].

Le forze rivoluzionarie erano predominanti negli stati del New England
soprattutto tra gli operai, i piccoli agricoltori e le classi più disagiate;
questi strati popolari erano sostenuti e guidati da intellettuali radicali,
avvocati e pastori della chiesa presbiteriana. Le colonie del New England
conclusero una sorprendente alleanza rivoluzionaria con i coloni delle regioni
di frontiera alla ricerca di terre, irritati per il _Quebec Act_ , e
soprattutto con i ricchi piantatori proprietari di schiavi degli stati
meridionali, principalmente Virginia, Maryland e Carolina del Nord, che
aspiravano alla totale libertà economica[11].

La situazione ebbe una svolta il 17 maggio 1774 quando, in risposta alle dure
misure legislative del Parlamento britannico e all'arrivo a Boston del
generale Thomas Gage come governatore e nuovo comandante in capo con pieni
poteri, il Rhode Island per primo propose alle altre colonie di convocare un
"grande congresso di tutte le colonie"[12]. Dopo pochi giorni, il 27 maggio,
anche la Virginia affermò la necessità di un congresso generale; il 17 giugno
infine i radicali del Massachusetts riuscirono a organizzare, prima
dell'intervento delle truppe del generale Gage, una seduta extra-legale a
Boston per convocare a loro volta un congresso continentale[12].

Il 5 settembre 1774, si riunì a Filadelfia il cosiddetto primo Congresso
continentale, formato da 55 delegati delle colonie americane eletti da organi
deliberativi irregolari; dodici colonie inviarono loro rappresentanti, mentre
la Georgia, la Nuova Scozia, le due Floride e il Québec non mandarono
rappresentanti[13]. Le opinioni tra i delegati non erano concordanti. Erano
presenti alcuni conservatori lealisti, guidati da Joseph Galloway della
Pennsylvania, che rifiutavano le istanze estremistiche; ma le loro posizioni
vennero respinte; i moderati, tra cui John Jay di New York e John Dickinson
della Pennsylvania, in generale aderirono alle posizioni dei radicali
capeggiati dai delegati della Virginia, George Washington, Patrick Henry e
Richard Henry Lee, e del Massachusetts, Samuel Adams e John Adams[14].

Nel Massachusetts e in tutto il New England l'atmosfera tra i coloni era molto
bellicosa e a Boston la situazione stava degenerando rapidamente; il 9
settembre 1774 una convenzione di delegati ribelli sconfessò l'operato di
un'assemblea sostenuta dal generale Gage ed emanò le cosiddette "risoluzioni
di Suffolk" ( _Suffolk Resolves_ ) che prevedevano l'opposizione anche
militare contro ogni "invasione ostile" e consigliavano di fare preparativi
per la guerra; queste risoluzioni oltranzistiche furono inviate al Congresso
continentale che diede la sua approvazione il giorno seguente[15].

Il Congresso di Filadelfia approvò anche altri documenti che confermarono la
risolutezza delle colonie e la loro decisione di opporsi alla madrepatria:
venne promulgata una "Dichiarazione dei diritti americani" in cui si affermava
che il Parlamento britannico non aveva diritto ad occuparsi delle questioni
interne delle colonie; la dichiarazione, redatta principalmente da John Jay,
faceva anche appello allo "spirito di giustizia degli inglesi" che erano
invitati a riconoscere i pari diritti dei coloni; si auspicava anche una
ritrovata amicizia sulla base della comune civiltà e della religione[16] in
opposizione al "cattolicesimo papista" che invece era stato autorizzato dalla
Gran Bretagna in Canada[17]. Nonostante questa dichiarazione moderata, il
Congresso approvò soprattutto la cosiddetta "Continental Association" in cui
si disponeva la costituzione di comitati per attivare e rendere efficace su
tutto il territorio l'arma del boicottaggio commerciale contro le merci
britanniche[18]. Queste misure di guerra economica prevedevano la "non-
importazione" e la "non-consumazione" di tutti i prodotti provenienti dalla
madrepatria; il Congresso disponeva inoltre misure radicali di intimidazione e
punizione contro coloro che non avessero applicato rigorosamente le decisioni
della "Association". Queste misure estremistiche furono approvate anche dai
delegati moderati come John Jay, i quali speravano che una dimostrazione di
risolutezza e di unità delle colonie avrebbe potuto intimidire la Gran
Bretagna e indurla a concessioni sostanziali[19].

In Gran Bretagna effettivamente erano in corso tentativi per trovare un
accordo ed impedire la rottura irreversibile con le colonie americane; nel
Parlamento britannico William Pitt ed Edmund Burke parlarono eloquentemente a
favore di misure conciliatorie e presentarono proposte per un compromesso che
andasse incontro alle richieste degli americani riguardo al sistema di
tassazione[20]. Tra i parlamentari tuttavia predominava l'intransigenza; il 20
gennaio e il 1º febbraio 1775 vennero nettamente respinte le proposte di Pitt
che prevedevano il ritiro delle truppe da Boston e la rinuncia alla tassazione
delle colonie[21].

Non raggiunsero risultati positivi neppure i colloqui segreti in corso a
Londra tra Benjamin Franklin e alcuni emissari del governo North; il
rappresentante americano confermò le richieste del Congresso continentale che
prevedevano l'abrogazione di tutte le norme legislative degli ultimi anni, il
ritiro delle truppe da Boston e soprattutto la rinuncia del Parlamento
britannico ad interferire con gli affari interni delle colonie. Le trattative
fallirono per il problema cruciale del diritto sovrano del Parlamento
britannico di legiferare sugli affari delle colonie su cui i rappresentanti
britannici non potevano transigere; i colloqui si interruppero definitivamente
il 16 febbraio 1775[22]. Il Parlamento britannico promulgò misure che
accrebbero la tensione: lo stato del Massachusetts venne dichiarato "in
ribellione" e venne proibita ai coloni del New England la zona di pesca
dell'Atlantico settentrionale[23]. Il 27 febbraio 1775 infine Lord North tentò
un'ultima mediazione e fece approvare la cosiddetta _Conciliatory Resolution_
che tuttavia conteneva norme sulla tassazione che vennero ritenute
assolutamente insufficienti dai rappresentanti del Congresso continentale[24].

In America era ormai in corso un processo di radicalizzazione del confronto;
mentre i cosiddetti "comitati di corrispondenza" si impegnavano a diffondere i
sentimenti di ribellione e opposizioni in tutte le colonie, aveva avuto inizio
la mobilizzazione delle milizie volontarie; soprattutto negli stati del New
England si procedeva al reclutamento e addestramento dei miliziani e
all'accumulo di polvere da sparo[25]. I sostenitori dei diritti delle colonie,
organizzati e aggressivi, iniziarono una attività di intimidazione e
rappresaglia contro i lealisti e gli incerti che rifiutavano le misure più
radicali o non applicavano rigorosamente il divieto di importazione[24]. John
Hancock venne nominato capo di un comitato di sicurezza del Massachusetts con
poteri di arruolamento e organizzazione delle milizie della colonia; la
milizia del New England, dominata dai capi radicali, migliorò la sua
organizzazione, il suo addestramento e il suo armamento; vennero costituite le
unità scelte dei cosiddetti _Minutemen_ , pronti ad entrare in azione "in un
minuto"[24].

Contemporaneamente in Gran Bretagna gli esponenti politici più intransigenti e
i sostenitori rigorosi dei diritti supremi legislativi del Parlamento di
Londra stavano guadagnando potere e dominavano all'interno del governo
presieduto dal debole Lord North. Il 13 gennaio 1775 il gabinetto decise
l'invio di truppe di rinforzo al generale Thomas Gage che venne invitato il 27
gennaio ad essere maggiormente risoluto contro i ribelli del New England; egli
ricevette ordini precisi di estendere l'occupazione militare di Boston,
arrestare i capi radicali e imporre la legge marziale[26]. I capi politici
britannici erano insoddisfatti del comandante in capo d'America; si parlò di
sostituirlo con l'esperto generale Jeffrey Amherst; il 2 febbraio venne
deciso, dopo il rifiuto di quest'ultimo di assumere il comando, di inviare tre
generali, John Burgoyne, Henry Clinton e William Howe, in America per
coadiuvare il generale Gage[27].

Il primo scontro tra le truppe regolari britanniche e le milizie del New
England avvenne nell'aprile del 1775 nelle cittadine di Lexington e Concord.
In quest'ultima cittadina, situata venticinque chilometri a nord-ovest di
Boston i due capi radicali John Hancock e Samuel Adams avevano installato i
depositi di armi e munizioni e i centri di reclutamento delle milizie[28].

Il generale Gage decise di prendere l'iniziativa e inviò una colonna di truppe
a Concord per distruggere i depositi e disperdere i miliziani; i soldati
britannici si misero in marcia la sera del 18 aprile 1775[28] I soldati
speravano di sorprendere i ribelli ma alcuni patrioti partiti da Boston, tra
cui Paul Revere, riuscirono ad avvertire in tempo Adams e Hancock; quindi le
milizie poterono organizzare la difesa; mentre i depositi venivano messi al
sicuro, i miliziani si schierarono a Lexington decisi ad opporre
resistenza[28]

La colonna britannica giunse a Lexington e ordinò ai ribelli di disperdersi
ma, nell'atmosfera estremamente tesa, venne esploso un colpo a cui seguì uno
scontro a fuoco generale che continuò per venti minuti e si concluse con la
temporanea ritirata dei miliziani che subirono qualche perdita.[28] Raggiunta
Concord, i britannici bruciarono alcuni depositi e presero la via del ritorno
per Boston, ma ben presto la situazione volse a favore delle milizie americane
che intercettarono la via di ritirata e passarono al contrattacco. I
britannici, a cui si era unita un'altra colonna, si trovarono in grande
difficoltà durante il percorso di ritorno e subirono continui attacchi. Il 19
aprile 1775, i soldati britannici riuscirono finalmente a rientrare a Boston
dopo aver subito perdite molto più pesanti dei miliziani[28].

Le prime notizie dei combattimenti di Lexington e Concord arrivarono a Londra
il 28 maggio 1775 e furono seguite dal messaggio ufficiale del generale Gage
che confermava la durezza della resistenza opposta dai miliziani americani e
la determinazione e la risolutezza mostrata dai ribelli[29]. Inoltre il
generale comunicava che la sua situazione strategica era precaria: i miliziani
del New England dopo gli scontri di Lexington e Concord si erano radunati in
massa e avevano iniziato un vero assedio delle truppe regolari britanniche
bloccate a Boston[29]. Le notizie dei primi scontri avevano suscitato emozione
in tutte le colonie, favorendo i radicali: anche New York e la Pennsylvania,
che fino a quel momento erano stati tra i possedimenti più moderati, avevano
deciso di inviare le loro milizie in aiuto del New England all'assedio di
Boston[30].

Alla fine del mese di maggio il generale Gage ricevette alcuni reggimenti di
rinforzo e decise di fare un tentativo di rompere il cerchio dei ribelli
intorno a Boston conquistando le posizioni strategiche di Bunker Hill e Breeds
Hill. I generali britannici erano ottimisti, ritennero che i miliziani non
fossero assolutamente in grado di resistere ad un attacco delle truppe
regolari e non fecero preparativi accurati senza predisporre forze di
riserva[31].

Il generale Gage assegnò il controllo diretto dell'attacco al generale William
Howe che il 17 giugno 1775 assaltò le colline con circa 2.500 uomini[32]. Howe
sottovalutò gli americani e ritenne di trovarsi di fronte a linee difensive
poco fortificate; invece nella notte i ribelli, prevedendo un attacco
avversario, avevano concentrato le milizie sulla collina più elevata di Breeds
Hill e avevano rinforzato le difese con fortificazioni.[32]

I britannici iniziarono l'attacco alle nove del mattino del 17 giugno: gli
attaccanti subirono un intenso e preciso fuoco di fucileria dei miliziani
americani guidati dal generale Israel Putnam, e subirono pesanti perdite; i
britannici furono respinti nel corpo a corpo. Anche il secondo attacco terminò
con un sanguinoso fallimento e solo al terzo tentativo i britannici riuscirono
finalmente a conquistare le colline. Le perdite delle truppe del generale Howe
furono molto elevate: 1.050 uomini (304 morti, 741 feriti e 5 dispersi),
mentre gli americani subirono solo 445 perdite (172 morti e 273 feriti) e
poterono ritirarsi ordinatamente attraversando l'istmo tra il fiume Mystic e
il fiume Charles, lasciato sguarnito dai britannici[32].

La battaglia di Bunker Hill suscitò grande impressione ed ebbe una profonda
influenza dal punto di vista militare e politico; in primo luogo dimostrò che
i ribelli erano numerosi, bene organizzati e molto determinati. In precedenza
invece tra i militari britannici era diffusa l'illusoria opinione che i coloni
fossero imbelli e "inadatti alla guerra"; sulla base delle esperienze durante
la guerra Franco-indiana, il generale James Wolfe era giunto al punto di
considerarli "i peggiori soldati dell'universo"[33]. Erano valutazioni
totalmente errate; a Lexington e Bunker Hill i miliziani mostrarono grande
capacità di resistenza e sorprendente tenacia; il generale Gage affermò che i
ribelli avevano evidenziato uno "spirito e una disciplina contro di noi che
non avevano mai dimostrato contro i francesi"[33]. I britannici avevano
raggiunto una inutile vittoria tattica e le perdite erano state estremamente
elevate[34]. Con le forze disponibili era chiaramente impossibile per il
generale Gage rompere l'assedio di Boston[34].

Il 10 maggio 1775 si era riunito a Filadelfia il secondo Congresso
Continentale in un'atmosfera eccitata dalle notizie degli scontri a Boston e
dei contemporanei combattimenti in corso in Virginia dove il governatore
britannico Lord Dunmore due giorni dopo i fatti di Lexington aveva a sua volta
attaccato un deposito militare delle milizie[35]. Nonostante l'atmosfera
bellicosa e le proteste dei radicali come i virginiani Richard Henry Lee e
Patrick Henry, venne deciso, soprattutto su sollecitazione dei rappresentanti
moderati come i newyorkesi John Jay e John Dickinson, di presentare un'ultima
petizione al re per concludere un accordo di compromesso per "una lieta e
permanente riconciliazione". La cosiddetta _Olive Branch Petition_ ,
"petizione del ramoscello d'ulivo", venne tuttavia duramente respinta da
Giorgio III che, infuriato per la resistenza armata delle colonie, rifiutò di
leggere il testo proveniente da un "congresso illegale"[36]. Il Congresso di
Filadelfia accanto alla petizione al re promulgò anche un secondo documento
molto meno conciliante; la _Declaration of the Causes and Necessity of Taking
Up Arms_ ("Dichiarazione delle cause e della necessità di prendere le armi")
nella quale venivano riassunti i motivi del contrasto con la Gran Bretagna che
veniva accusata dell'aggressione a Lexington; i delegati affermavano
risolutamente che "la nostra causa è giusta" e confermavano la ferma decisione
di difendere con le armi i loro diritti e di non accettare "la schiavitù"[37].

Le notizie provenienti dall'America confermavano l'estensione della
ribellione; il 10 maggio 1775, giorno dell'apertura del secondo Congresso
Continentale, i miliziani _Green Mountain Boys_ comandati da Ethan Allen e dal
colonnello Benedict Arnold, attaccarono di sorpresa e conquistarono il Fort
Ticonderoga mentre il 12 maggio gli uomini del colonnello Joseph Warren
presero il forte Crown Point. La creazione ufficiale dell'Esercito
Continentale avvenne il 31 maggio mentre il 15 giugno, due giorni prima della
battaglia di Bunker Hill, su consiglio di John Adams, il comando venne
affidato al colonnello della milizia virginiana George Washington, esperto
militare veterano della Guerra franco-indiana, che venne scelto soprattutto in
quanto, come esponente della Virginia, avrebbe potuto assicurare un legame
politico più solido tra il New England e le colonie meridionali[38].
Washington, nominato generale, si recò subito a Boston per controllare
l'assedio delle truppe del generale Gage.[28]. Il 27 giugno 1775 addirittura
il Congresso Continentale autorizzò, partendo dalle posizioni conquistate a
Fort Ticonderoga, una vera e propria invasione del Canada ritenuto una
pericolosa base di partenza per attacchi britannici[39].

Subito dopo la battaglia di Bunker Hill, il governo di Lord North aveva dovuto
finalmente ammettere la gravità della situazione e prendere le decisioni
operative concrete; il primo ministro rimaneva scettico sulla possibilità di
risolvere la crisi con l'impiego della forza e anche il segretario alle
colonie Lord Dartmouth e il segretario alla guerra Lord Barrington erano
pessimisti ed evidenziavano la scarsità di truppe disponibili per una guerra
così impegnativa a 6.000 chilometri dalle isole britanniche[40]. Il re Giorgio
III invece era deciso a punire le colonie ribelli e all'interno del governo
Lord Suffolk, un influente esponente delle correnti bellicose, premeva per
prendere misure radicali e aveva sollecitato il sostegno dell'energico George
Germain[41]. Il 2 agosto 1775 il governo North decise di inviare ulteriori
rinforzi a Boston e organizzare un grande corpo di spedizione di 20.000 uomini
che sarebbe stato pronto per la primavera 1776 e avrebbe attaccato partendo da
New York; il generale Gage inoltre doveva essere sostituito[42].

Il 23 agosto 1775 Giorgio III prese la decisione formale di dichiarare con un
apposito proclama lo "stato di ribellione" delle colonie; nel proclama si
ordinava alle forze armate britanniche di reprimere con la forza la ribellione
e di punire gli _insurgents_ ("insorti"), "autori, esecutori e complici di
quei disegni proditori"[36]. Il Parlamento britannico sostenne a grande
maggioranza la posizione del re e, nonostante le critiche di Charles James Fox
e di pochi altri che avevano paventato l'esplosione di una "guerra ingiusta"
che avrebbe accelerato il distacco dell'America, il 22 dicembre 1775 con
l'approvazione del _Prohibitory Act_ , venne decretato lo stato di blocco
navale delle colonie, attivo a partire dal 1º marzo 1776[43]. In precedenza il
26 ottobre 1775 il governo North aveva ottenuto il sostegno parlamentare alla
sua politica che prevedeva il potenziamento dell'esercito e della marina per
la guerra contro le colonie, il reclutamento di mercenari stranieri russi o
tedeschi, ma anche la costituzione di una "commissione di pace" per accogliere
la sottomissione dei ribelli in cambio della clemenza[44]. In realtà il
governo, sollecitato dal re, stava attivando le misure per la guerra sotto
l'impulso del nuovo ministro delle colonie, George Germain, che il 10 novembre
1775 prese il posto di Lord Dartmouth[45].

Nei mesi seguenti la situazione degenerò definitivamente in guerra aperta. In
Virginia il governatore Lord Dunmore abbandonò la colonia, si rifugiò a bordo
di una nave britannica, e, dopo aver dichiarato il 7 novembre 1775 la legge
marziale, fece intervenire un reggimento di truppe britanniche che attaccò i
centri ribelli[46]. Le milizie virginiane, numerose e aggressive, vennero
mobilitate dall'energico Patrick Henry ed ebbero rapidamente la meglio. Dopo
la disfatta di Great Bridge, il 9 dicembre 1775, Lord Dunmore fece bombardare
Norfolk dalle navi per vendetta il 1º gennaio 1776 prima di lasciare
definitivamente la Virginia[47].

Quando la guerra scoppiò gli americani disponevano solamente di milizie
volontarie reclutate indipendentemente dalle varie colonie; gli elementi più
preparati e motivati erano i minutemen del New England[48]. Circa 441
compagnie delle milizie del Massachusetts si radunarono inizialmente intorno a
Boston nella primavera 1775; ben presto giunsero anche le milizie degli altri
stati del New England; queste truppe erano motivate e aggressive ma mancavano
di organizzazione e disciplina; all'interno dei reparti predominava
l'individualismo e la democrazia; i soldati eleggevano gli ufficiali tra i
ranghi[49]; inoltre i miliziani venivano mobilitati solo per brevi periodi,
30-60 giorni, scaduti i quali i reparti si scioglievano[50]. I miliziani
durante le battaglie tendevano a sbandare e non erano truppe completamente
affidabili; in alcune occasioni si comportavano in modo brutale verso i
prigionieri[51].

Il Congresso decise quindi di costituire l'Esercito Continentale organizzando
reggimenti regolari reclutati su base statale e messi a disposizione per il
periodo della guerra; in un primo momento i soldati dell'Esercito Continentale
erano reclutati su base volontaria per il servizio di un anno, ma nel 1777 si
decise di prolungare la ferma a tre anni[52]. Inizialmente anche i
"continentals" si dimostrarono poco addestrati e soggetti al panico, ma con il
tempo l'organizzazione e le tattiche migliorarono[53]; i soldati americani
erano allettati con premi in denaro e con promesse di terra, ma in generale
erano anche animate da patriottismo, "ardore implacabile e spirito di
vendetta"[51].

Nel 1780 arrivò in America il piccolo ma temibile corpo di spedizione francese
che rafforzò in modo decisivo l'Esercito Continentale; l'esercito francese,
sottoposto recentemente ad un profondo processo di riforma, era ben addestrato
ed equipaggiato[54]. Esso manteneva lo schieramento su tre file per l'azione
di fuoco ma impiegava anche l'attacco in colonne per ottenere una maggiore
potenza d'urto; inoltre la sua artiglieria, riorganizzata da Jean-Baptiste
Vaquette de Gribeauval, era moderna ed efficiente[55].

Il generale George Washington, ricco piantatore virginiano e in precedenza
militare comandante delle milizie del suo stato, era il comandante
dell'Esercito Continentale; privo di una specifica preparazione ma
intelligente e perspicace, Washington si dimostrò fin dall'inizio un
comandante autorevole e rigoroso divenendo in breve il principale sostegno
dell'esercito[56]. Il generale era anche dotato di una forte determinazione,
di una mente fredda e di un carattere solido che lo avrebbero messo in grado
di sopportare le enormi difficoltà che nel corso degli anni avrebbe dovuto
affrontare; Washington era completamente disinteressato e rifiutò di ricevere
uno stipendio per il suo incarico[56][57].

Washington non era dotato di grande abilità tattica ma durante la guerra
avrebbe dimostrato una chiara comprensione della strategia più efficace per
contrastare le preponderanti forze britanniche; egli era consapevole della
debolezza dell'Esercito Continentale a causa delle carenze di disciplina,
equipaggiamento e addestramento; il generale tuttavia riteneva possibile
contrastare le truppe regolari britanniche, apparentemente molto più
efficienti, sfruttando le caratteristiche positive dei suoi soldati: il loro
entusiasmo patriottico, il loro spirito d'iniziativa, la loro velocità di
movimento, le loro tattiche non convenzionali[32]. Inoltre alcune formazioni
di miliziani disponevano anche di ottimi fucili ad avancarica a canna rigata,
più lunghi e lenti dei moschetti britannici, ma capaci di colpire a maggiore
distanza[32].

La differenza principale che emerse tra le tattiche adottata da Washington e
quelle dei generali britannici fu quella della mobilità delle truppe. Le
truppe britanniche erano addestrate, tenaci e coraggiose, ma utilizzavano le
classiche tattiche della guerra settecentesca, che prevedevano lo spostamento
di truppe pesantemente equipaggiate seguite dai carriaggi, l'avvicinamento al
nemico e la carica alla baionetta dopo alcune raffiche. I reparti americani
regolari, i cosiddetti _continentals_ , invece, non essendo addestrati al
combattimento di fila e con la baionetta, utilizzarono tecniche flessibili con
rapidi movimenti sul campo di battaglia, mentre i miliziani erano impiegati
soprattutto per attaccare i fianchi e le vie di comunicazione del nemico e per
compiere imboscate.

In realtà nel corso del tempo l'esercito britannico cercò di adeguare le sue
tattiche: vennero potenziate le unità di fanteria leggera, venne adottato lo
schieramento su due file secondo il sistema del _loose files_ , venne
accresciuta la mobilità; i soldati britannici eseguivano "marce rapide" con il
cosiddetto _trot_ sul campo di battaglia[58]. Durante la guerra la Gran
Bretagna impiegò circa 30.000 mercenari tedeschi, i cosiddetti "Assiani" (
_Hessians_ ), provenienti in gran parte dall'Assia-Kassel e dal Ducato di
Brunswick, mentre Waldeck, Hanau, Ansbach e Anhalt-Zerbst inviarono piccoli
contingenti. Queste truppe, esercitate e veterane, si dimostrarono efficienti
e resistenti; gli assiani in generale impiegavano le tattiche britanniche su
due file anche se gli ufficiali tedeschi non adottarono il sistema del _loose
files_ e le _quick march_ dei loro alleati[59]. I britannici criticarono anche
la lentezza dei reparti tedeschi e l'eccessiva quantità di carriaggi
utilizzati[59].

Dopo il richiamo del generale Gage, dall'ottobre 1775 il comandante in capo
delle truppe britanniche in America era il generale William Howe che era
considerato pienamente in grado di compiere con successo la sua missione e
reprimere la ribellione. Howe, brillante veterano della guerra Franco-Indiana
dove si era distinto alla battaglia di Québec, era considerato un esperto di
tattiche di fanteria leggera e, essendo un moderato non privo di simpatie per
le rivendicazioni delle colonie, sembrava indicato per raggiungere un rapido
successo militare e favorire la successiva riconciliazione[60]. Egli tuttavia
era privo di qualità strategiche e non comprendeva a fondo la situazione
politica in America; Howe di fatto alla prova del fuoco si sarebbe dimostrato
spesso indeciso, poco risoluto e incapace di sfruttare le situazioni
favorevoli[61].

Il 27 giugno 1775 il Congresso continentale, dopo molti dubbi e accese
discussioni, aveva autorizzato un'offensiva in Canada dove si riteneva di
poter sfruttare il risentimento della popolazione francese verso il recente
dominio britannico e accorpare anche quelle province al movimento
rivoluzionario[62]. Le difese britanniche nel territorio canadese, affidate
all'energico governatore, il generale Guy Carleton, erano estremamente deboli
ma la popolazione, rassicurata dal _Quebec Act_ che assicurava la tolleranza
religiosa, non sostenne affatto l'invasore e al contrario collaborò nella
difesa[63]. Un appello di John Jay indirizzato alla popolazione canadese che
veniva invitata con toni enfatici ad "unirsi a noi nella risoluzione di essere
liberi", non ottenne alcun risultato[64].

Gli americani decisero ugualmente di sferrare l'offensiva che venne affidata
al generale Richard Montgomery che nel settembre 1775 iniziò l'avanzata da
Fort Ticonderoga in direzione di Montréal risalendo dal lago Champlain con
circa 2.000 uomini; contemporaneamente il generale Benedict Arnold, ambizioso
e audace, convinse Washington ad affidargli un secondo corpo di spedizione per
sbucare direttamente a Québec passando con una marcia forzata attraverso il
selvaggio territorio del Maine [63][65]. Arnold aveva scelto un percorso quasi
impraticabile in mezzo a montagne boscose ma riuscì con grande determinazione
a continuare la marcia verso Quebec; le sue truppe giunsero tuttavia esauste
dopo aver perso molti uomini[65].

Il generale Carleton, che disponeva di meno di mille soldati regolari, decise
di concentrare le sue modeste forze contro la colonna principale del generale
Montgomery e riuscì in un primo tempo a fermare gli americani davanti al Fort
St John, sul fiume Richelieu fino al 2 novembre quando il generale Montgomery
conquistò il forte; Montréal dovette essere evacuata[66].

La situazione per i britannici diventò ancor più difficile con l'improvviso
arrivo della colonna del generale Arnold davanti a Québec; il generale
Carleton riuscì tuttavia ad organizzare rapidamente una forza di difesa al
comando del colonnello Maclean che riuscì a fermare gli americani e guadagnare
tempo[66]. All'inizio di dicembre arrivò davanti a Québec anche il generale
Montgomery con le sue truppe ma la situazione generale degli americani era ora
meno favorevole: i reparti erano indeboliti dalle fatiche della campagna e
dall'arrivo del clima invernale; molti soldati erano in scadenza di ferma e
inoltre si erano verificati casi di vaiolo[63].

Il comando della città di Québec era stato assunto personalmente dal generale
Carleton; egli disponeva di potenti artiglierie da fortezza e non temeva un
assedio[66]. Il generale Montgomery ritenne impossibile prolungare le
operazioni in pieno inverno a causa soprattutto del progressivo indebolimento
delle sue forze e prese la rischiosa decisione di sferrare un assalto di
sorpresa alla città nella notte del 30 dicembre 1775 durante una violenta
tempesta di neve[66]. L'attacco si concluse con un totale fallimento: gli
americani furono respinti con pesanti perdite, il generale Montgomery rimase
ucciso e Arnold fu seriamente ferito. Dopo questa battaglia le operazioni di
assedio intorno a Québec tuttavia continuarono; il generale Arnold, nonostante
le ferite, assunse il comando e, avendo ricevuto rinforzi, decise di mantenere
le posizioni, ma il suo esercito si stava lentamente disgregando a causa
dell'epidemia di vaiolo, delle diserzioni e dell'abbandono dei soldati in
scadenza di ferma[67]. La guarnigione britannica di Québec rimase assediata
durante l'inverno e l'inizio della primavera 1776 ma i rinforzi inviati dal
governo britannico erano in arrivo e il 6 maggio 1776 finalmente le prime navi
con le truppe arrivarono alla foce del fiume San Lorenzo in aiuto del
governatore Carleton[68]; l'invasione americana del Canada era ormai fallita.

Washington era molto preoccupato e le sorti della guerra sembravano in mano
inglese. Un aiuto al generale venne però da un cartolaio e farmacista di
Boston: Henry Knox. I coloni avevano trovato al forte Ticonderoga cinquanta
cannoni, più di quanti ne avesse l'intero Esercito Continentale, ma erano da
fortezza e nessuno sapeva come trasportarli. Knox ci riuscì e, costruendo
ponti di fortuna e massicciate e sfruttando tronchi d'albero come rotaia fece
arrivare 43 cannoni a Washington, che li dispose subito all'esterno di Boston,
pronto per attaccare la città.[63]

Nei primi mesi del 1776 l'Esercito Continentale, nonostante l'impegno di
Washington e dei suoi collaboratori, era ancora disorganizzato e male
equipaggiato; la disciplina e l'armamento tuttavia erano stati migliorati e
soprattutto l'arrivo dei cannoni da fortezza trasferiti nel settore di Boston
dal colonnello Henry Knox aveva rafforzato lo schieramento americano intorno
alla capitale del Massachusetts[69].

Contemporaneamente erano in corso di applicazione le nuove decisioni
strategiche prese dal governo di Lord North dopo le disastrose notizie
dell'aperta ribellione delle colonie e dell'estensione del movimento
rivoluzionario americano. Nel maggio del 1775 il generale Gage aveva
finalmente ricevuto alcuni rinforzi che avevano portato a 6.500 uomini il
contingente di Boston. Assieme ai soldati erano giunti anche i generali
Clinton, Howe e Burgoyne, inviati da Londra per coadiuvare e sostenere il
comandante in capo. Nell'ottobre 1775, dopo l'inizio della campagna canadese,
Gage venne richiamato "per consultazioni" e il generale William Howe assunse
il comando. Questi aveva provato ad organizzare i lealisti di Boston ed era
riuscito a raccogliere 1.600 uomini. Furono mandati ad occupare la Carolina
del Nord ma, il 27 febbraio 1776, vennero annientati nella battaglia di
Moore's Creek Bridge, nei pressi dell'odierna Wilmington. Da quel momento Howe
decise di abbandonare Boston e di trasferirsi in una città più "lealista" e
difendibile.[69]

Washington aveva nel frattempo disposto i 43 cannoni di Knox sulle colline dei
_Dorcester Heights_ , dopo averle occupate senza subire perdite; da qui teneva
sotto tiro il porto. Il generale ordinò di farli sparare ma Howe, che aveva
già deciso di abbandonare la città, caricò su centosettanta velieri tutti gli
uomini, compresi pochi lealisti locali, e le armi. Avendo visto che il nemico
si ritirava Washington ordinò di interrompere l'attacco e non riprese per le
successive due settimane, necessarie agli inglesi per imbarcarsi.

Il 17 marzo 1776 gli ultimi soldati inglesi lasciarono Boston ed il generale
entrò nella città accolto come un trionfatore. Era una data molto importante:
per la prima volta i coloni erano veramente padroni di un territorio senza
inglesi in armi. Il successo fu anche psicologico poiché il clima di risveglio
patriottico, iniziato a maturare a gennaio con la redazione del _Common Sense_
di Thomas Paine, era ormai radicato e avrebbe portato, di lì a poco, alla
Dichiarazione d'indipendenza degli Stati Uniti d'America.[69]

In questa atmosfera di patriottismo e di crescente idealismo, il Congresso
continentale nei primi mesi del 1776 approvò una nuova serie di disposizioni
radicali che confermavano lo stato di guerra aperta con l'Impero britannico:
il 18 febbraio venne autorizzata l'attività illimitata dei corsari contro il
naviglio nemico; pochi giorni dopo venne decretato l'embargo totale delle
esportazioni verso la Gran Bretagna; a marzo il Congresso decise misure
terroristiche contro i lealisti e infine in aprile decretò in contrasto con le
leggi di navigazione, l'apertura dei porti americani alle navi di ogni nazione
esclusa la Gran Bretagna[70]. Il Congresso di Filadelfia aveva inoltre deciso
per tempo di ricercare l'aiuto delle potenze europee rivali dell'Impero
britannico; a Parigi era già attivo Benjamin Franklin che ben presto venne
raggiunto dall'inviato speciale Silas Deane in missione segreta in
Francia[71].

Nel frattempo in Gran Bretagna il nuovo ministro delle colonie George Germain,
fermamente deciso a costringere con la forza i "ribelli" alla sottomissione,
aveva energicamente portato avanti i prepativi militari per riprendere
possesso delle colonie americane. La zarina di Russia Caterina aveva rifiutato
di fornire soldati per la guerra d'America, ma il ministro era riuscito ad
ottenere da alcuni stati tedeschi, grazie ai rapporti di parentela nobiliare
del re e dietro ingenti compensi in denaro, numerosi contingenti di soldati
mercenari, esperti e disciplinati, da inviare in America; in questo modo
sarebbe stato quindi possibile costituire un grande corpo di spedizione per
riconquistare le colonie. I nuovi piani di guerra, approvati il 5 gennaio
1776, prevedevano di attaccare gli stati centrali, New York, New Jersey e
Pennsylvania, per separare territorialmente le colonie del New England a nord,
ritenute il focolaio principale della ribellione, dagli stati meridionali,
considerati invece in prevalenza lealisti[72]. Questi progetti erano stati
concepiti principalmente dal generale William Howe e prevedevano inoltre la
collaborazione dal Canada di un secondo corpo di spedizione che sarebbe
disceso a sud collegandosi verso Albany con le forze principali e completando
l'isolamento del New England[73].

Il generale Howe quindi, dopo aver evacuato Boston nel marzo 1776, trasferì le
sue truppe nei primi giorni di aprile ad Halifax, in Canada dove intendeva
riorganizzare le forze e attendere i previsti rinforzi dalla madrepatria.[74].
Dall'Europa erano in arrivo 10.000 mercenari tedeschi e 4.500 soldati
britannici; i convogli salparono per l'America il 29 aprile 1776, mentre altri
5.000 soldati tedeschi erano già in viaggio verso il Canada dopo essere
partiti il 7-8 aprile; nonostante grandi difficoltà logistiche e
organizzative, la macchina militare dell'impero britannico si stava
mobilitando per la guerra[75].

Mentre il generale Howe preparava il suo corpo di spedizione, nel mese di
giugno si concluse definitivamente con un disastro l'invasione americana del
Canada; dopo l'arrivo a maggio dei rinforzi per il generale Carleton, le
truppe di Arnold iniziarono la ritirata che si svolse in condizioni
drammatiche per la mancanza di rifornimenti, per gli attacchi nemici e per il
diffondersi del vaiolo. I soldati americani superstiti riuscirono comunque a
ripiegare fino alla frontiera dopo aver perso tutto il territorio
conquistato[76]. Si concluse invece con un umiliante fallimento per i
britannici la spedizione condotta dal generale Henry Clinton negli stati
meridionali; i lealisti della Carolina del Sud erano già stati sconfitti dai
miliziani e l'attacco sferrato dalla squadra navale britannica il 28 giugno
1776 contro il porto di Charleston venne duramente respinto con pesanti
perdite dalle difese americane; il generale Clinton rinunciò ad ulteriori
attacchi e ritornò indietro per riunirsi alle forze principali di Howe[77].

Nel frattempo mentre continuavano i combattimenti e i preparativi per la
guerra, nel Congresso continentale americano erano in corso aspri e decisivi
confronti politici tra i rappresentanti delle colonie che stavano per condurre
a decisioni irreversibili di importanza storica mondiale. I radicali
all'interno del Congresso divennero sempre più intransigenti; venne deciso di
rifiutare ogni contatto con eventuali rappresentanti di una "commissione di
pace" britannica; in maggio giunsero dall'Europa le prime notizie, che
esacerbarono ulteriormente gli animi, dell'arruolamento in corso di un gran
numero di mercenari tedeschi per "sottomettere l'America"[78]. Alcune colonie
iniziarono a deliberare audaci iniziative radicali per rompere definitivamente
i rapporti con la Gran Bretagna; in aprile 1776 per prima la Carolina del Nord
indicò ai propri delegati congressuali di proporre l'indipendenza completa;
subito dopo si pronunciò nello stesso senso il Rhode Island, mentre in maggio
l'assemblea del Massachusetts interpellò i suoi cittadini prima di
deliberare[70]. Il 15 maggio 1776 l'assemblea della Virginia raccomandò ai
suoi rappresentanti di richiedere al Congresso di "dichiarare le colonie
unite, libere e indipendenti"; quindi il 1º giugno l'assemblea virginiana
approvò una fondamentale "Dichiarazione dei diritti"[79]. In questo documento
la Virginia per prima affermava che "tutti gli uomini sono nati ugualmente
liberi e indipendenti" e proclamava "la libertà civile, politica e di culto";
infine si dichiarava apertamente che Giorgio III era un "detestabile e
insopportabile tiranno" e che il legame con la Gran Bretagna doveva essere
"interamente sciolto"[80].

Il 7 giugno 1776 il deputato virginiano Richard Henry Lee presentò al
Congresso, sulla base del mandato ricevuto dall'assemblea del suo stato, tre
"risoluzioni" decisive: le dichiarazioni che le "colonie unite erano stati
liberi e indipendenti, che avrebbero potuto stipulare alleanze con stati
stranieri e che avrebbero preparato un progetto per organizzare una
confederazione tra loro[81]. Le mozioni di Lee suscitarono grande scalpore;
Samuel Adams del Massachusetts diede subito il suo consenso ma in alcune
colonie, soprattutto la Carolina del Sud e la Pennsylvania, si espressero
dubbi e critiche[82]; i delegati di New York richiesero istruzioni al loro
congresso provinciale che discusse la cruciale questione il 10 e l'11 giugno
senza raggiungere alcuna conclusione; John Jay fece approvare una risoluzione
moderata che negava l'autorizzazione a firmare i documenti della Virginia[83].
Il Congresso continentale decise di rinviare la discussione delle mozioni di
Lee per tre settimane per dare tempo alle colonie di pronunciarsi ma i
radicali riuscirono a far organizzare subito una Commissione di cinque
rappresentanti incaricata di redigere senza attendere un documento formale di
indipendenza[84].

Nei giorni seguenti, mentre la Commissione elaborava il documento, giunsero al
Congresso le deliberazioni delle singole colonie; il 15 giugno il New
Hampshire diede il suo consenso all'indipendenza e il 28 giugno anche il
Maryland e il New Jersey approvarono a loro volta; tuttavia i contrasti tra i
delegati erano ancora presenti: una prima votazione in assemblea ebbe luogo il
1º luglio e, mentre i due rappresentanti del Delaware non votarono
uniformemente, i delegati di Pennsylvania e Carolina del Sud votarono
addirittura contro l'indipendenza[84]. Nello stato di New York venne eletta
una nuova assemblea provinciale dominata dai radicali ma ancora il 2 luglio i
delegati al Congresso non avevano ricevuto precise istruzioni sul
comportamento da tenere riguardo alla dichiarazione d'indipendenza[85].

La Commissione dei cinque aveva intanto preparato il documento di
indipendenza; il rappresentante della Virginia Thomas Jefferson ebbe parte
preponderante nell'elaborazione del testo la cui prima bozza venne tuttavia
revisionata e modificata dagli altri commissari Benjamin Franklin, John Adams,
Roger Sherman e Robert R. Livingston. Il documento, eloquente e suggestivo,
criticava il comportamento "tirannico e sanguinario" di Giorgio III e
proclamava con grande enfasi i valori di libertà da cui erano peraltro esclusi
i "nativi" e gli "schiavi"[86]. Il 2 luglio dopo accese discussioni vennero
infine superate le resistenze degli stati incerti: il Delaware votò a favore
dopo l'arrivo all'ultimo minuto di un nuovo delegato; la Carolina del Sud
cambiò il suo voto e soprattutto la Pennsylvania diede il suo assenso
all'indipendenza dopo parziali cambiamenti nella composizione della sua
delegazione; i rappresentanti dello stato di New York, sempre senza
istruzioni, si astennero fino all'ultimo[87].

Il 4 luglio, a Filadelfia, fu infine promulgato lo storico documento
d'indipendenza approvato dai delegati delle Tredici colonie: New Hampshire,
Massachusetts, Rhode Island, Connecticut, New York, New Jersey, Pennsylvania,
Delaware, Maryland, Virginia, Carolina del Nord, Carolina del Sud e Georgia
andarono a costituire un nuovo Stato, gli Stati Uniti d'America. Per
festeggiare la nascita fu suonata la Liberty Bell.[74]

Il 30 giugno 1776 il generale William Howe aveva dato inizio alle operazioni
offensive sbarcando senza difficoltà una parte del suo corpo di spedizione
nell'isola di Staten Island, davanti a New York; nelle settimane seguenti le
forze britanniche si rafforzarono costantemente: arrivarono un reggimento di
truppe scozzesi, 2.500 uomini del generale Clinton provenienti dalla fallita
spedizione di Charleston e soprattutto il 12 agosto sbarcarono oltre 10.000
soldati, tra cui 8.700 mercenari assiani del generale von Heister[88]. Il
corpo di spedizione, il più grande che fosse mai stato organizzato e impegnato
nella storia britannica, era ora costituito da circa 24.000 uomini guidati dal
generale Howe, mentre il fratello, l'ammiraglio Richard Howe, era giunto il 12
luglio 1776 per assumere il comando supremo della squadra navale nelle acque
americane[89].

Il generale Howe aveva in precedenza affermato che sarebbe stata necessaria
una schiacciante vittoria militare e la distruzione dell'Esercito continentale
per ottenere la "sottomissione dei ribelli"; la situazione tattica nell'area
di New York sembrava offrirgli una grande occasione di raggiungere questo
obiettivo[90]. Effettivamente il generale Washington aveva concentrato gran
parte del suo esercito, oltre 20.000 uomini, per difendere New York ma aveva
disseminato le sue forze tra le isole di Long Island, Governor's island,
Manhattan e la costa del New Jersey; divise dai corsi d'acqua dell'East River
e dell'Hudson le sue forze erano molto vulnerabili e rischiavano di essere
isolate e distrutte separatamente dagli anglo-tedeschi che potevano dominare
con le loro squadre navali la navigazione lungo i fiumi dell'area di New
York[91].

William Howe tuttavia sembrò rinunciare a sfruttare l'agevole opportunità e
decise inizialmente di intraprendere una lenta e metodica campagna regolare
attaccando Long Island[92]. È possibile che il generale britannico temesse un
attacco nemico a Staten Island e che avesse sopravvalutato la solidità delle
posizioni difensive americane; inoltre verosimilmente egli rinunciò a
ricercare una vittoria decisiva e si accontentò di occupare il territorio di
New York soprattutto per non accrescere, con una "devastante offensiva"
militare, l'odio dei coloni e non rinunciare alle residue speranze di
raggiungere una conciliazione dopo aver dato una dimostrazione della potenza e
della superiorità delle armi britanniche[93].

Il generale Howe quindi decise di trasferire il grosso delle sue truppe
sull'isola di Long Island e attaccare direttamente gli americani via terra; il
22 agosto furono sbarcati senza difficoltà 15.000 britannici che furono
rafforzati dopo pochi giorni da 5.000 mercenari tedeschi; Washington aveva
deciso di difendere Long Island e aveva schierato circa 10.000 uomini che
furono attaccati dall'esercito anglo-tedesco il 26 e 27 agosto 1776[94]. La
battaglia di Long Island si concluse con una pesante sconfitta dell'esercito
continentale che venne attaccato frontalmente dagli assiani e aggirato sul
fianco sinistro dalla colonna britannica guidata dal generale Clinton che, non
trovando alcuna resistenza per un errore del comando americano, poté avanzare
liberamente alle spalle dei difensori[95][96]. Gli americani, nonostante
alcuni episodi di resistenza, furono costretti a battere in ritirata in
disordine sulle posizioni arretrate delle alture di Brooklyn e subirono forti
perdite[97].

Dopo la battaglia il generale tuttavia sembrò rinunciare a sfruttare la
brillante vittoria; invece di proseguire subito gli attacchi preferì
organizzare un regolare assedio delle posizioni nemiche a Brooklyn; in questo
modo diede la possibilità al generale Washington di organizzare nella notte
del 29 agosto una riuscita ritirata; sfruttando la nebbia e un forte
nubifragio, gli americani passarono l'East River e trovarono riparo a
Manhattan[92][98]. Nei giorni seguenti i britannici occuparono Long Island
mentre i fratelli Howe fecero un nuovo tentativo di aprire trattative con i
ribelli sperando di sfruttare la situazione favorevole. La conferenza di
Staten Island dell'11 settembre 1776 tra i fratelli Howe e gli inviati del
congresso Franklin, John Adams e Edward Rutledge, tuttavia non raggiunse alcun
risultato e il generale Howe decise di riprendere le operazioni attive[99].

La situazione del generale Washington rimaneva molto difficile, le sue truppe
erano deboli e le diserzioni erano numerose[100]; il generale riteneva
impossibile difendere Manhattan e preferì schierare le sue forze su posizioni
arretrate in attesa di abbandonare l'isola. Il 14 settembre l'esercito anglo-
assiano sbarcò senza difficoltà a Kip's Bay, al centro di Manhattan, ma il
generale Howe sembrò di nuovo rinunciare ad audaci offensive per accerchiare
il nemico; dalla zona dello sbarco una colonna britannica scese a sud e occupò
la città di New York che era stata evacuata dagli americani[101].

Gli statunitensi avevano avuto tutto il tempo per fortificare le alture di
Harlem. Il 16 settembre le truppe assediate compirono una sortita guidate da
Thomas Knowlton in cui inflissero 270 perdite al nemico a fronte delle 80
subite. Tuttavia Washington ordinò la ritirata verso nord ritardandola con
sortite e imboscate contro gli anglo-tedeschi che impiegarono quaranta giorni
a conquistare Harlem. Il 25 ottobre le truppe ripiegarono su White Plains, che
abbandonarono il 28. Gli statunitensi riuscirono a dirigersi verso il New
Jersey, esclusi i difensori di _Fort Washington_ , caduto il 16 novembre, e di
_Fort Lee_ , caduto il 28 novembre.[92]

Mentre Howe stava conquistando New York il governatore canadese Guy Carleton
ed il suo aiutante John Burgoyne attaccarono il forte Ticonderoga con
l'intento di dividere gli Stati Uniti in due e di conquistare la zona
settentrionale. Le truppe inglesi erano state divise in due colonne: Carleton
era al comando di quella navale, composta da duecento barconi e venti
cannoniere, che avrebbe attaccato attraverso il lago Champlain mentre Burgoyne
aveva il comando degli uomini a terra.[102]

Benedict Arnold, responsabile della difesa del forte, era riuscito ad armare
sedici navi con cui impegnò due volte la flotta nemica costringendo Carleton a
rinunciare all'attacco e a ripiegare il 4 novembre, a causa dell'arrivo
dell'inverno, verso il Canada; anche Howe, reduce dalla conquista di White
Plains, non poté continuare la sua avanzata verso il forte a causa dell'inizio
della stagione fredda. In questo modo la vittoria ottenuta da Arnold e lo stop
di Howe avevano fatto fallire il piano inglese di tagliare in due gli Stati
Uniti. Dall'Inghilterra provenivano inoltre gli ordini del segretario delle
colonie, Lord Germain, di evitare operazioni rischiose e di attendere
l'appoggio militare dei lealisti americani, restii invece ad impegnarsi per
evitare ritorsioni in caso di sconfitta.[102]

Dall'Europa cominciò ad arrivare un centinaio di volontari, per lo più
francesi e polacchi, in aiuto delle forze statunitensi. Questi, pur essendo
presenti in poche unità, combattevano meglio rispetto alle forze locali e
Washington l'aveva capito. Nei mesi successivi il flusso arrivò a toccare le
migliaia di uomini e, in particolare, si distinsero tre comandanti: Tadeusz
Kościuszko, nobile a capo dei polacchi, Friedrich Wilhelm von Steuben, barone
prussiano che diede il necessario addestramento all'Esercito Continentale e
Gilbert du Motier de La Fayette, un marchese francese.[102]

Dopo la serie di sconfitte a New York e la ritirata dal New Jersey verso la
Pennsylvania Washington era in seria difficoltà; il Congresso lo accusava per
la disfatta subita nonostante il generale fosse riuscito con abilità a
mantenere la coesione delle sue forze e avesse evitato la distruzione
dell'esercito. Il generale inoltre era preoccupato per l'efficienza dimostrata
dai mercenari tedeschi messi in campo dalla Gran Bretagna; gli "assiani",
avevano dato prova nelle battaglie nel settore di New York di essere meglio
organizzati e più temibili dei reparti britannici; disciplinati, resistenti ed
esperti, sembravano in grado di volgere le sorti della guerra a favore del
Regno Unito[103]

Nello schieramento britannico il generale Howe aveva trattenuto il grosso
delle forze a New York lasciando ottomila uomini, al comando del generale
Charles Cornwallis, nella città di Princeton e duemilacinquecento tedeschi,
comandati dal colonnello Johann Rall, negli avamposti di Trenton e Bordentown,
località vicine al fiume Delaware e agli accampamenti invernali statunitensi.
Se Washington fosse riuscito a cogliere di sorpresa queste forze avrebbe
rafforzato la sua posizione personale di fronte al Congresso e
contemporaneamente avrebbe consolidato il morale del suo esercito mentre
avrebbe scosso la risolutezza e la fiducia dei mercenari assiani.[103]

Il generale scelse di attaccare il giorno di Natale; egli sapeva infatti che i
costumi tedeschi prevedevano, a differenza di quelli statunitensi, di
celebrare la festività con grandi pranzi e bevute e che avrebbe perciò trovato
gran parte dei difensori ubriachi o addormentati. Duemila uomini e diciotto
cannoni si misero in marcia divisi in due colonne la sera del 24 dicembre
1776. Nonostante la bassa temperatura e il vento forte che rendeva difficile
trasportare le artiglierie le truppe giunsero al Delaware, dove erano state
predisposte numerose barche e zattere, durante la mattinata.[103]

All'alba del 25 dicembre i soldati erano sull'altra sponda del fiume e, dopo
un breve riposo, due distaccamenti si diressero verso la città. Alle 8:00 del
26 dicembre gli uomini raggiunsero Trenton mentre la guarnigione di
milleseicento uomini (millequattrocento tedeschi e duecento inglesi) si
trovava ancora nel sonno, comprese le sentinelle. L'attacco fu immediato e
molti soldati furono catturati mentre dormivano; il colonnello Rall tentò di
organizzare le difese ma venne ucciso e le sue forze si dispersero.[103]

Le forze statunitensi contavano solamente due morti e quattro feriti mentre le
perdite anglo-assiane ammontavano a 1.086 uomini (venti morti, ottantaquattro
feriti e 982 prigionieri). Circa quattrocento uomini riuscirono invece a
rompere l'accerchiamento e a riparare su Bordentown.[103]

Washington decise di ripiegare oltre il Delaware con i prigionieri e il
bottino senza attaccare Bordentown perché era ormai venuto meno l'effetto
sorpresa. Dopo l'8 dicembre 1777 il generale avviò anche una campagna di
reclutamento che portò nuovamente il numero di soldati dell'Esercito
Continentale a 10.000.[103]

Quando Howe venne a conoscenza della sortita statunitense a Trenton ordinò
l'immediato contrattacco al generale Cornwallis. Le truppe statunitensi
avevano nel frattempo, tra il I e il 2 gennaio 1777, riattraversato il fiume
Delaware con cinquemila uomini attestandosi in una posizione poco difendibile.
Giunto davanti allo schieramento Cornwallis si accorse della posizione
sconveniente del nemico e concesse ai propri soldati una giornata di riposo;
questo era invece quello che Washington aveva previsto e su cui aveva di
conseguenza basato la sua tattica.[104]

Durante la notte il generale statunitense ordinò invece di accendere tutte le
lanterne e i fuochi del campo e successivamente aggirò le postazioni inglesi
mentre i soldati di Cornwallis dormivano. Giunti nella città di Princeton
all'alba gli statunitensi si scontrarono con tre reggimenti di fanteria che
stavano accorrendo in rinforzo delle truppe sul Delaware. La battaglia fu
breve e non riportò molte perdite (quindici statunitensi e novanta inglesi)
anche se le truppe inglesi sbandarono e si diedero alla fuga disordinata nelle
campagne. Washington li lasciò fuggire e puntò contro la città di Morristown,
distante circa cinquanta chilometri.[104]

Nel frattempo Cornwallis, ingannato dai fuochi accesi, aveva mandato i suoi
uomini all'attacco delle postazioni statunitensi completamente svuotate.
Quando lo informarono dei fatti di Princeton ritornò verso la città portandosi
però con sé i carriaggi e le vettovaglie, che lo rallentarono. Giunto a
destinazione perse ulteriore tempo a recuperare e ripristinare i reggimenti
sbandati; quando terminò Washington aveva ventiquattr'ore di vantaggio ed era
impossibile raggiungerlo prima che entrasse a Morristown, ben fortificata e
difendibile.[104]

Il generale entrò in città il 5 gennaio del 1777 dando immediatamente l'ordine
di completare le fortificazioni. Successivamente stabilì qui il quartier
generale dell'Esercito Continentale e informò il Congresso (spostatosi nel
frattempo da Filadelfia a Baltimora) dei risultati ottenuti: gli statunitensi
non solo avevano riottenuto il controllo del New Jersey ma distavano solo
quarantotto chilometri da New York. Per l'inverno, secondo le regole del XVIII
secolo, non c'era più pericolo che si svolgessero azioni militari.[104]

Nel frattempo a Parigi accadeva un evento fondamentale per gli statunitensi:
il ministro francese della guerra, Claude-Louis de Saint-Germain, aveva
incontrato il barone prussiano Friedrich Wilhelm von Steuben e gli aveva
proposto, raccogliendo il consenso del nobile tedesco, di riorganizzare
l'Esercito Continentale. L'addestramento che egli fornì agli statunitensi
contribuì di molto alla vittoria finale.[104]

La fine dell'inverno e l'inizio della primavera non registrarono battaglie tra
i belligeranti anche se fervevano i preparativi, soprattutto da parte inglese.
Dopo il fallimento dell'attacco al forte Ticonderoga, avvenuto alla fine del
1776, il generale Burgoyne era rientrato a Londra accusando dell'insuccesso il
governatore del Canada, Guy Carleton, e la sua "colpevole inerzia"; Lord
Germain diede ragione a Burgoyne e preparò con lui un piano per dividere in
due il fronte ribelle. Per facilitargli il compito, raccolto il consenso
necessario del War Office, lo nominò comandante unico e lo inviò in Canada al
comando di 6.000 anglo-assiani. Il generale decise di mobilitare anche i
nativi e i lealisti canadesi, arrivando a contare circa 10.000 uomini.[105]

Il suo piano prevedeva di discendere il lago Champlain, prendere il forte
Ticonderoga e quindi marciare verso la valle dell'Hudson. Nel frattempo il
generale Howe avrebbe dovuto risalire il fiume con gli uomini imbarcati per
ricongiungersi con Burgoyne. Una terza colonna, composta da 3.000 uomini al
comando del colonnello St. Leger, sarebbe partita da Montréal diretta verso
Oswego da cui avrebbe sferrato un attacco lungo la valle del Mohawk. Il
risultato previsto era quello di chiudere le forze dell'Esercito Continentale
fra tre fuochi e conquistare così l'intera Nuova Inghilterra.[105]

Le forze, 7.000 anglo-assiani e 3.500 volontari, furono pronte alla fine di
maggio del 1777 ma Burgoyne, ricalcando la mentalità tipica dei comandanti
dell'epoca, decise di partire portandosi tutti i carriaggi e le provviste
rallentando così i propri uomini. Il 30 giugno il generale raggiunse il forte
Ticonderoga, conquistato il 3 luglio. Il 30 luglio 1777 venne espugnato anche
il forte Edward, situato a sud-est. Le premesse per la riuscita del piano
sembravano esserci ma, a causa di un'iniziativa personale di William Howe,
questo si risolse invece in un fallimento.[105]

Egli lasciò a New York 2.000 uomini al comando del generale Henry Clinton e
inviò una lettera a Burgoyne, mai giunta a destinazione, in cui lo informava
di non potere risalire l'Hudson. Quindi imbarcò circa 18.000 uomini facendo
credere di voler veleggiare verso la Carolina del Sud; in realtà tenne le navi
in rada fino alla fine di agosto muovendosi poi verso la baia del Delaware,
dove si trova Filadelfia. La sua intenzione era quindi quella di risolvere la
guerra con un importante successo morale.[105]

Dall'altra parte Washington si trovava a capo di 11.000 uomini male armati ed
addestrati; la situazione era simile a quella di New York e il generale scelse
di seguire lo stesso metodo per la difesa: combattere solo lo stretto
necessario a salvare l'onore senza impegnare le truppe in uno scontro a campo
aperto. Inoltre Washington aveva deciso di affiancare al comando un volontario
straniero, il marchese de La Fayette.[105]

Le forze inglesi sbarcarono la prima settimana di settembre. L'11 dello stesso
mese l'Esercito Continentale cercò di bloccarne l'avanzata presso il fiume
Brandywine, nei pressi dell'odierna cittadina di Chadds Ford. L'attacco
inglese per rompere il blocco fu portato su due colonne comandante dai
generali von Knyphausen e Cornwallis; le forze al comando del tedesco si
lanciarono contro il centro dello schieramento statunitense cercando di
spezzarlo mentre quelle del britannico le circondavano utilizzando per la
prima volta i fucili "Ferguson" a retrocarica, migliori di quelli
statunitensi. Washington e il generale Greene riuscirono a rompere
l'accerchiamento mentre una piccola retroguardia comandata da La Fayette,
promosso quel giorno generale a soli vent'anni, si occupò di coprire la
ritirata. Le perdite statunitensi erano, tra morti e feriti, di circa 700
uomini contro i 500 inglesi, quasi tutti feriti.[105]

Il 22 settembre 1777 Filadelfia cadde in mano inglese. Il contraccolpo
psicologico fu notevole e George Washington dovette organizzare il
contrattacco per il 4 ottobre. Egli elaborò però un piano che si rivelò troppo
difficile da attuare per l'Esercito Continentale: quattro colonne avrebbero
infatti dovuto marciare verso la città per poi fuggire, riunirsi nel villaggio
di Germantown (oggi parte dell'area urbana) e attaccare poi Filadelfia
lasciata sguarnita. Sarebbe stato fondamentale il tempismo tra le colonne ma
la prima si attardò, la seconda sbagliò strada incrociando la terza che,
scambiatola per il nemico, la bersagliò. Solo la quarta, guidata personalmente
da Washington e dal generale John Sullivan, rispettò la tabella di marcia ma,
giunta vicino a Germantown, si scontrò per ore con le truppe inglesi appostate
nella fattoria Chew House, difesa grazie ai muri degli edifici.[105]

Nel frattempo Cornwallis, accortosi dell'accaduto, radunò i suoi uomini e
iniziò ad inseguire la quarta colonna. Washington non riuscì, anche a causa
della nebbia, ad abbandonare il campo prima dell'attacco e subì una pesante
sconfitta (gli statunitensi persero 670 uomini contro 535 inglesi). Il
vantaggio avuto a Trenton ed a Princeton era stato vanificato e solo il
successo di Gates a Saratoga salvò gli statunitensi dalla sconfitta.[105]

Mentre a sud l'esercito di Washington aveva subito una serie di sconfitte, sul
fronte settentrionale, dove le truppe americane erano comandante inizialmente
dal generale Philip Schuyler, era in corso dalla metà di giugno l'offensiva
del generale Burgoyne. Egli dopo aver facilmente conquistato Fort Ticonderoga
e Fort Edward, commise l'errore di marciare nella valle dell'Hudson attraverso
l'impervio e quasi impraticabile territorio della _wilderness_ ; i soldati
anglo-tedeschi, privi delle guide indiane, avanzarono con grande lentezza,
appesantiti da quarantadue cannoni e dai carriaggi, coprendo solo cinque o sei
chilometri al giorno, perdendo molti carri e allontanandosi dalle basi dei
rifornimenti.[106]

I miliziani del New England conoscevano bene la zona e intralciarono la marcia
del nemico con continui attacchi di disturbo che rallentarono ulteriormente
l'avanzata e causarono sensibili perdite; contemporaneamente i reparti
regolari dell'Esercito Continentale avevano costruito piccoli fortini sulla
strada per impegnare le avanguardie di Burgoyne, mentre era giunto da West
Point il polacco Tadeusz Kościuszko, incaricato di allestire un solido sistema
difensivo sulla cresta di _Bemis Heights_ , vicino al villaggio di Saratoga.
Nel frattempo 7.000 uomini al comando di Horatio Gates erano stati mandati,
per ordine di Washington, dal New Jersey verso le Bemis Heights. A causa di
questa tattica Burgoyne aveva perso, alla metà di agosto, circa 1.000 uomini
che, aggiungendosi alle diserzioni e alle perdite precedenti, riducevano le
truppe inglesi a un totale di 7.000 uomini.[106]

Le comunicazioni tra le truppe e la base erano ormai interrotte. Al generale
inglese non rimanevano che due possibilità: ritirarsi riattraversando il
_wilderness_ con l'inverno alle porte e con la guerriglia statunitense oppure
proseguire sperando di ricongiungersi con i rinforzi di Howe e St. Leger.
Scelse di avanzare e mandò avanti il colonnello Baum e ottocento uomini nel
Vermont con l'ordine di rastrellare i viveri dalle fattorie mentre preparava
la partenza. Baum e i suoi soldati vennero però attaccati a Bennington sia dai
regolari di John Stark sia dai _Green Mountain Boys_ , il reggimento di
fanteria che raggruppava i soldati del Vermont, di Seth Warner. I britannici
dovettero così ritornare dal generale con solo duecento effettivi e senza
viveri.[106]

Burgoyne si mosse nell'errata convinzione di ricongiungersi con le truppe
provenienti da New York e Oswego; in realtà il generale non sapeva che le
truppe di Howe non avevano lasciato New York per Saratoga bensì per Filadelfia
mentre quelle di St. Leger erano state sconfitte. Il colonnello aveva infatti
lasciato Oswego rapidamente ed era avanzato per circa cento chilometri
arrivando al forte Schuyler, difeso da meno di duecento statunitensi,
lasciando una parte delle truppe ad assediarlo; con le altre raggiunse il 6
luglio 1777 Oriskany, un villaggio sull'omonimo fiume. Qui le truppe di
Herkimer prima e di Arnold poi lo attaccarono di sorpresa costringendolo alla
ritirata. Durante il ripiegamento raggiunse ancora forte Schuyler e decise di
mantenere l'assedio; le truppe indiane e lealiste scelsero tuttavia di
abbandonarlo e, alla ripresa degli attacchi statunitensi, ritornò alla
base.[106]

Quando a Londra il governo seppe della decisione di Howe di attaccare
Filadelfia ordinò subito al generale Clinton, rimasto a New York con 2.000
uomini, di risalire l'Hudson. Il generale eseguì solo in parte l'ordine e,
dopo averlo risalito per qualche chilometro, ritornò in città avvertendo
Burgoyne di non poter andare in suo aiuto. Il 13 settembre Burgoyne superò
Saratoga e marciò verso le Bennis Heights, dove Arnold aveva concentrato 8.000
uomini. Il 19 settembre gli inglesi attaccarono costringendo gli statunitensi
a ripiegare senza poter però infliggere un colpo decisivo. Il generale
inglese, avvedutosi dell'arrivo dei rinforzi statunitensi comandati da Horatio
Gates, si spostò dalle Bennis Heights e concentrò le sue difese sulla fattoria
Freeman, una grande tenuta con molti edifici facili da difendere.[106]

Il 7 ottobre, poiché i viveri cominciavano a scarseggiare, Burgoyne decise di
attaccare nuovamente le Bennis Heights. La risposta americana fu però molto
efficace: mentre il generale Daniel Morgan, alla guida di miliziani della
Virginia, cercava di aggirare da nord le posizioni nemiche; il generale Enoch
Poor attaccò sull'ala sinistra; Arnold invece sferrò l'attacco decisivo con i
miliziani del Massachusetts, New Hampshire e New York. La fortificazione più
importante, difesa dai mercenari tedeschi del colonnello von Breymann, venne
attaccata frontalmente e minacciata alle spalle dalle truppe di Arnold che
avevano sfruttato un varco debolmente difeso tra le posizioni anglo-tedesche.
Dopo aspri combattimenti, i miliziani del New England travolsero la posizione;
i tedeschi vennero sbaragliati e il colonnello von Breymann venne ucciso; al
culmine del combattimento Arnold era rimasto seriamente ferito mentre guidava
audacemente l'attacco.

Burgoyne riuscì a sottrarsi alla mossa a tenaglia ed a dirigersi verso
Saratoga dove però vi erano le truppe di Gates che lo attaccarono. Le
posizioni britanniche caddero una dopo l'altra fino al 17 ottobre quando
Burgoyne si arrese con soli 5.000 uomini a sua disposizione. Gli statunitensi
erano a capo invece di 16.000 o, secondo altre fonti, 18.000 uomini.[106]

Tutti gli uomini che si erano arresi avrebbero dovuto secondo i termini della
convenzione conclusa tra Burgoyne e Gates, essere rimpatriati sulla parola, ma
nella realtà il Congresso continentale si rifiutò di adempiere alle clausole
della resa e, sulla base di presunte violazioni da parte britannica, decise di
trattenere le truppe anglo-tedesche come prigionieri di guerra fino al termine
del conflitto. La battaglia di Saratoga o le battaglie, secondo la
storiografia statunitense che separa gli scontri del 19 settembre da quelli
del 7-17 ottobre, ebbe un effetto notevole. Gli statunitensi avevano infatti
riunito per la prima volta un numero consistente di uomini e avevano sconfitto
gli inglesi in campo aperto. Inoltre caddero a Parigi le ultime resistenze
contro l'alleanza franco-statunitense che venne ratificata il 6 febbraio
1778.[106]

La catastrofe di Saratoga suscitò grande emozione in Gran Bretagna e provocò
una generale rivalutazione della condotta della guerra, delle opzioni
strategiche e della catena di comando. Alla fine del 1777 il generale Carleton
si dimise polemicamente dal comando del teatro canadese dopo aver duramente
criticato il ministro Germain e venne sostituito in primavera dal generale
Frederick Haldimand; poco dopo anche il generale William Howe, i cui rapporti
con il ministro si erano continuamente deteriorati nell'ultimo anno, offrì le
sue dimissioni[107]. Sembra in realtà che Howe fosse divenuto cosciente della
difficoltà della sua missione di fronte alla vastità della ribellione; egli
diede segno di depressione e di cedimento nervoso; del resto Howe si era
dimostrato incapace di tenere il comando di un teatro di guerra vasto e
complesso e stava perdendo la fiducia dei suoi ufficiali e dei politici a
Londra che lo accusavano dei numerosi errori strategici, dei ritardi e della
condotta troppo prudente della guerra[108].

La notizia della vittoria di Saratoga giunse in Francia ai primi di dicembre
del 1777. Il 12 dicembre il ministro degli esteri francese, Charles Gravier
conte di Vergennes, convocò segretamente Franklin e gli altri diplomatici
statunitensi per iniziare a discutere dell'alleanza, perfezionata nei mesi
seguenti. I negoziati terminarono il 6 febbraio 1778 quando fu firmato il
"Trattato di amicizia e di alleanza" tra la Repubblica degli Stati Uniti
d'America ed il Regno di Francia; nel testo i francesi garantivano «pieno
appoggio per mare e per terra» mentre gli statunitensi si impegnavano a «non
concludere una pace separata con la Gran Bretagna».[109]

Come risposta il governo inglese varò lo stesso giorno il cosiddetto "Piano di
riconciliazione" per cui le colonie avrebbero ottenuto la massima autorità
governativa a patto di riconoscere il re d'Inghilterra come proprio sovrano.
La proposta venne tuttavia declinata in quanto gli Stati Uniti godevano ormai
dell'appoggio di un potente alleato e potevano quindi opporsi alla madrepatria
senza correre il rischio della capitolazione.[109]

La firma del trattato richiese, a monte, un lungo lavoro diplomatico di
Franklin che trovò un alleato nel conte di Vergennes già dal 1775 quando
questi inviò a Londra come agente il noto drammaturgo Pierre-Augustin Caron de
Beaumarchais. Egli riferì al suo superiori pareri in favore dei rivoltosi così
Gravier, ottenuto un finanziamento dall'economista Anne Robert Jacques Turgot,
fondò la _Compagnia Rodrigo Hortalez & C per l'esportazione di merci varie in
America_, affidata a Beaumarchais, con cui inviare armi ai rivoltosi. I
prodotti inviati calarono in seguito alla caduta di New York ma furono
nuovamente ripristinati dopo le vittorie di Trenton, Princeton e
Saratoga.[109]

Quando il 12 dicembre 1777 Gravier convocò Franklin per ratificare l'alleanza
trovò molti oppositori nell'ambiente di corte. Questi erano sostanzialmente
rappresentati dai conservatori e da Jacques Necker, il successore di Turgot,
conscio delle difficoltà economiche del Regno di Francia; lo stesso Luigi XVI
si dimostrò indeciso ma Gravier riuscì alla fine a convincerlo a firmare il
trattato.[109]

Ratificata l'alleanza si mobilitò subito un corpo di spedizione, furono
aumentati i rifornimenti all'Esercito Continentale, iniziarono i colloqui per
estendere l'alleanza al Regno di Spagna e alla Repubblica delle Sette Province
Unite (gli odierni Paesi Bassi) e fu ordinato a Charles Henri d'Estaing di
scortare negli Stati Uniti il primo ambasciatore francese.

Dopo la sconfitta subita a Filadelfia, Washington si ritirò negli accampamenti
invernali della Pennsylvania, a Valley Forge, dove venne raggiunto dal
militare prussiano Friedrich von Steuben nel febbraio del 1778. Il luogo
sorgeva su una specie di altopiano e si presentava facile da difendere anche
se era battuto dalla neve e mancava di risorse; qui vi arrivò un Esercito
Continentale allo stremo con poche armi e munizioni di pessima qualità, senza
viveri, legname, vestiti, tende e foraggio.[110]

In questa situazione von Steuben si impegnò nell'addestramento degli ufficiali
e delle truppe dell'Esercito Continentale; egli inoltre elaborò un preciso
regolamento, il _Regulation for the Order and Discipline of the Troops of the
United States_ , che sarebbe rimasto in vigore per molti anni. Il militare
prussiano, personaggio millantatore ed equivoco, ebbe tuttavia un ruolo
importante insegnando ai soldati e agli ufficiali americani gli elementi
fondamentali dell'addestramento ( _drill_ ) secondo i sistemi europei[111]. Il
livello qualitativo delle truppe migliorò in modo sensibile; inoltre in
primavera giunsero consistenti rifornimenti dalla Francia.

Nell'aprile del 1778 William Howe, che aveva presentato le sue dimissioni a
novembre 1777 subito dopo Saratoga, cedette finalmente il comando
dell'esercito britannico in America e fece ritorno in patria dove avrebbe
dovuto affrontare aspre critiche al suo operato; già in precedenza John
Burgoyne era stato al centro di violente polemiche con il ministro Germain
riguardo alle responsabilità della disfatta[112]. Il generale Henry Clinton
arrivò a Filadelfia il 3 maggio 1778 e assunse ufficialmente il comando in
capo al posto di Howe, mentre l'ammiraglio Richard Howe per il momento
mantenne il controllo delle forze navali nelle acque americane[113].

Con l'intervento del Regno di Francia il governo di Londra dovette modificare
la sua pianificazione strategica e rivedere gli obiettivi di guerra; dopo
numerose riunioni tra i ministri e i dirigenti esecutivi militari e politici,
divenne evidente come fosse ormai molto più importante affrontare la minaccia
francese e come divenisse essenziale potenziare e preparare la marina per una
difficile guerra navale oceanica[114]. Il Primo Lord dell'Ammiragliato, Lord
Sandwich, venne criticato per l'impreparazione della Home Fleet e vennero
fatti notevoli sforzi per aumentare il numero di vascelli in grado di prendere
il mare[115]. Venne quindi deciso, con l'approvazione del re Giorgio III e del
nuovo comandante in capo dell'esercito generale Jeffrey Amherst, che Clinton
non avrebbe ricevuto ulteriori rinforzi e al contrario avrebbe dovuto tenere
disponibili delle truppe da impiegare contro i possedimenti francesi nelle
Antille e in particolare contro l'isola di Santa Lucia; la guerra contro le
colonie ribelli venne considerata secondaria e si prepararono piani per
evacuare Filadelfia mantenendo l'occupazione solo di New York e Newport[116].

Le intenzioni di Londra erano di sbarcare in Georgia e in Carolina del Sud per
tagliare in due gli Stati Uniti ed occuparli come già aveva tentato Burgoyne a
nord. Quando Clinton ricevette l'ordine a fine maggio, scoppiarono però le
ostilità marittime tra Regno di Francia e Regno Unito: il 17 giugno infatti la
fregata _Belle-Poule_ si scontrò, pattugliando la Manica, con l' _Arethusa_ e
la disalberò aprendo così ufficialmente la guerra sul mare tra i due
Stati.[110]

Il 18 giugno, all'indomani dello scontro tra la _Belle-Poule_ e l' _Arethusa_
, le truppe di Clinton lasciarono Filadelfia dirigendosi verso New York; la
colonna, lunga venti chilometri, era costituita dall'avanguardia seguita dai
carriaggi e dalla forza principale, protetta da una retroguardia di 8.000
uomini. La marcia procedeva lentamente a causa delle vettovaglie e del caldo
di giugno che fece molte vittime tra le file inglesi e andava avanti di circa
dieci chilometri al giorno.[117]

Washington cercò di sfruttare la lentezza inglese e, nonostante le sue truppe
fossero in Pennsylvania, sapeva che avrebbero potuto raggiungere Clinton se
avessero attraversato a tappe forzate il New Jersey. Per agevolare le
operazioni divise i suoi 11.000 uomini in due colonne: 6.000 soldati sotto il
suo comando e 5.000, come avanguardia, al comando del generale Lee. Il 28
giugno le truppe raggiunsero Clinton presso il villaggio di Monmouth –
l'odierna Freehold – quando questi era ancora lontano da New York.[117]

Quando Lee raggiunse la retroguardia nemica partì subito all'attacco. La
difesa inglese si rivelò organizzata e il primo attacco fu bloccato; Lee
ordinò allora di ritirarsi e molti soldati, impauriti dalla manovra,
sbandarono o fuggirono. Quando sopraggiunse Washington dovette prima
raccogliere e riorganizzare gli sbandati e solo dopo poté attaccare. Nel
frattempo Clinton aveva schierato in assetto da combattimento sia la
retroguardia, sulla destra, sia la forza principale, sulla sinistra e
Washington dovette ritirarsi per evitare l'accerchiamento. La manovra fu
effettuata senza problemi utilizzando anche vari contrattacchi per coprire le
forze che si stavano ritirando e alla fine gli statunitensi lasciarono sul
campo 360 uomini contro i 415 inglesi senza però ostacolare Clinton.[117]

A seguito della sconfitta subita – anche se molte fonti statunitensi indicano
Monmouth come vittoria strategica – Lee venne deferito alla corte marziale
dallo stesso Washington. Il generale si difese dapprima sostenendo di avere
confuso la retroguardia nemica con la forza principale e successivamente
accusando lo stesso Washington di averlo offeso con bestemmie, cosa molto
grave nell'America puritana. Molti proposero di sostituire il comandante in
capo con Horatio Gates, il vincitore di Saratoga, ma queste intenzioni furono
bloccate dalla cosiddetta "congiura Conway", un piano di Thomas Conway per
destituire Washington sulla cui credibilità dibattono ancora oggi molti
storici. Gli stessi Hamilton e Arnold, figure di spicco dell'Esercito
Continentale, avevano ormai rapporti molto tesi col comandante e solo von
Steuben e La Fayette gli rimanevano ancora completamente fedeli.[117]

Il 7 luglio[118] giunse a Filadelfia il conte d'Estaing, salpato il 18
aprile[119] da Tolone, e con lui l'ambasciatore e i rifornimenti francesi. Con
l'arrivo del conte gli Stati Uniti si trovavano ad avere per la prima volta
una flotta competitiva da opporre a quella inglese.[117]

L'arrivo francese non migliorò al momento la situazione e nel novembre del
1778 Clinton sbarcò in Georgia 6.000 uomini che conquistarono subito la città
di Savannah. Dopo aver occupato la città le truppe si mossero verso ovest e
verso nord e, aiutate da Clinton giunto in città con 3.000 soldati di
rinforzo, iniziarono a minacciare la Carolina del Sud. Quando il generale
giunse in città si occupò di organizzare i numerosi lealisti e di insediare un
governo collaborazionista che proclamò il distacco della Georgia dagli Stati
Uniti. Grazie al loro aiuto poté procedere ad occupare lo Stato a macchia
d'olio inviando truppe fino al confine occidentale e fino ad Augusta,
conquistata nel gennaio del 1779. Nel frattempo gli Stati Uniti fortificavano
Charleston, all'epoca capitale della Carolina del Sud, preparandosi
all'imminente attacco.[117]

Washington, pur essendo a conoscenza della delicata situazione del meridione,
non poteva inviare rinforzi sia per le eccessive distanze sia perché gli
uomini che aveva a disposizione erano sufficienti solo a fronteggiare gli
inglesi di New York e Newport, posta nel frattempo sotto assedio, e a
sorvegliare la frontiera canadese. Il generale decise allora di ritornare agli
accampamenti invernali dove continuava il lavoro di von Steuben aspettando che
anche il Regno di Spagna firmasse l'alleanza anti-inglese.[117]

Tra la fine del 1778 e l'inizio del 1779 si riacutizzarono gli antichi
contrasti tra i nativi dell'ovest ed i coloni. Le prime lotte risalivano
infatti già all'arrivo degli europei che cercarono di impossessarsi delle
vaste terre dove vivevano gli "indiani" e di convertirli forzatamente alla
religione puritana. Per evitare di essere assoggettate molte tribù emigrarono,
volontariamente o costrette dai coloni, verso nord e verso ovest; gli europei
continuarono tuttavia a spingerle verso l'interno utilizzando spesso anche
metodi considerati sleali, come quello del whisky, che poteva abbrutire interi
villaggi. La richiesta di terra aumentò nel corso degli anni tanto che
questioni territoriali furono alla base della guerra dei sette anni; terminato
il conflitto il Regno Unito riservò il territorio ad ovest degli Allegani ai
nativi. Il provvedimento non fermò l'emigrazione dei coloni che si insediarono
in Kentucky, Ohio ed Illinois dando vita a numerosi e reciproci atti di
intolleranza e violenza.[120]

Gli inglesi erano a conoscenza di questa situazione e cercarono di sfruttarla
a proprio vantaggio. Come prima cosa non combatterono mai apertamente contro i
nativi ma cercarono invece di inquadrarli nell'Esercito Britannico tanto che
Joseph Brant arrivò ad avere il grado di colonnello. Secondariamente, allo
scoppio della guerra, molti lealisti li armarono e prepararono per combattere
il nemico comune.[120]

I coloni dell'Ohio e dell'Illinois furono sconfitti senza problemi. Nel
Kentucky invece essi riuscirono ad organizzare una resistenza grazie a George
Rogers Clark che riuscì, nell'estate del 1778, a raccogliere 175 volontari.
Alla loro guida, aggirando le linee nemiche, catturò il 4 luglio Kaskaskia e
il 9 la piazzaforte inglese di Vincennes. che garantiva il controllo di buona
parte dell'Illinois. Per migliorare la situazione Clark strinse delle alleanze
con due tribù indiane della zona e con i coloni di origine francese, in nome
del patto tra le due nazioni. Tuttavia i lealisti controllavano ancora Detroit
e poterono così riprendere Vincennes in dicembre. La situazione, per i coloni,
era peggiorata perché non avevano più il controllo della zona ed erano in
inferiorità numerica (1.000 uomini contro 5.000).[120]

Clark ovviò all'inferiorità numerica effettuando una mossa a sorpresa: scelse
di attaccare in febbraio, quando solitamente gli eserciti erano ritirati negli
accampamenti invernali. Radunati 127 volontari, in buona parte francesi, puntò
subito verso Vincennes coprendo trecento chilometri tra paludi e fiumi
ghiacciati in circa tre settimane. Quando vi arrivò il 25 febbraio colse di
sorpresa la guarnigione inglese facendola capitolare. Clark, a causa del
freddo e dei mancati rifornimenti, non puntò su Detroit e si dovette fermare;
i lealisti si poterono così riorganizzare e rioccuparono la piazzaforte
nell'estate dello stesso anno.[120]

Gli attacchi dall'ovest continuarono ma, nonostante la ferocia mostrata dai
nativi, gli "uomini della frontiera", com'erano chiamati i coloni locali,
resistettero e ben prestò tutto sfociò in una serie di scontri isolati senza
nessuna battaglia di sfondamento. Se sul fronte militare furono operazioni
marginali queste ebbero notevole peso in chiave storica: i massacri e le
ruberie commesse dai nativi in questo periodo fornirono il pretesto al
genocidio che gli statunitensi perpetrarono nell'ottocento.[120]

Dopo la battaglia di Monmouth, Washington schierò le sue truppe attorno a New
York piazzandosi tra White Plains, Stony Point e West Point, fortificata da
Kościuszko. L'autunno e l'inverno del 1778 e la primavera del 1779 non
portarono novità sul fronte bellico se non, il 9 maggio del 1779, l'adesione
del Regno di Spagna all'alleanza franco-statunitense. Il I giugno 1779 un
distaccamento inglese uscì dalla città ed attaccò Stony Point sconfiggendo la
guarnigione statunitense; una seconda colonna si diresse invece verso West
Point. Il 15 luglio la posizione venne riconquistata dall'Esercito
Continentale guidato dal generale Wayne: egli si portò con 1.350 uomini
davanti alla posizione e, dopo aver lanciato un attacco diversivo, la
conquistò con un assalto alla baionetta, il primo statunitense della guerra
(gli statunitensi persero solamente quindici uomini, gli inglesi sessantatré
come morti e 543 come prigionieri). La posizione dovette tuttavia essere
abbandonata il 18 luglio quando rischiò di essere accerchiata dalle truppe
inglesi che ritornavano da West Point senza averla attaccata. Nel frattempo
Clinton aveva incominciato i preparativi per conquistare la Carolina del Sud e
Charleston, la sua capitale.[121]

L'autunno del 1779 non portò a scontri importanti ma in dicembre, mentre
Washington stava ritirandosi nei quartieri invernali, Clinton attaccò. Il 26
dicembre 16.000 anglo-assiani mossero da Savannah con 2.000 carri e 500
cannoni. Il 10 marzo 1780 le avanguardie avvistarono Charleston, posta sotto
assedio il 20 marzo. L'assedio durò circa due mesi senza che Washington
potesse inviare aiuti dal nord; Clinton risparmiò i suoi uomini, lasciò che i
difensori sprecassero munizioni sparando contro le sue forze ben appostate e,
in maggio, dopo aver concentrato tutte le artiglierie davanti al forte
Sullivan, chiave delle difese, passò all'attacco. Il cannoneggiamento fu molto
efficace e il forte dovette capitolare; il 13 maggio, giorno successivo alla
resa del forte, la bandiera britannica fu issata in città. Le perdite furono
molto alte: 6.000 statunitensi, inclusi sette generali, 8.000 fucili e
trecento cannoni furono catturati da Clinton, fu la più pesante sconfitta
subita nella guerra dagli americani[121].

La conquista della città aprì ai britannici le porte dell'intera Carolina del
Sud e, in prospettiva, anche della Carolina del Nord. In caso di manovra
tempestiva da parte di Clinton l'Esercito Continentale sarebbe stato
schiacciato tra le forze della Carolina e quelle di New York ma il generale
preferì lasciare il comando a Lord Cornwallis ritornando sul teatro
settentrionale. Il 12 giugno Rochambeau sbarcò alle foci del Delaware con
5.000 soldati regolari pronti per essere impiegati a fianco dell'Esercito
Continentale; le forze del francese, accorpate a quelle di La Fayette, erano
numericamente inferiori ma qualitativamente superiori a quelle locali.[121]

Le forze di Rochambeau occuparono subito Newport e vi si insediarono. Come
risposta Cornwallis riprese, al comando di 2.200 uomini, l'avanzata verso
nord. Washington riuscì a raccogliere 4.000 uomini, in parte "regolari"
addestrati da von Steuben e comandati dal suo luogotenente Johann von Kalb e
in parte miliziani affidati al diretto comando di Gates. Le due forze si
scontrarono il 16 agosto a Sanders Creek, nei pressi della città di Camden Von
Kalb venne colpito a morte così la forza principale di Gates si trovò senza
comandante mentre i miliziani sbandavano. Il generale statunitense fu
obbligato ad ordinare la fuga lasciando sul campo 2.000 tra morti, feriti e
prigionieri contro i 325 inglesi.[121] Importante per la vittoria fu la carica
della "Legione Britannica", guidata dal temibile, per ferocia ed efficacia,
tenente colonnello Banastre Tarleton.

Washington destituì immediatamente Gates e lo sostituì con Nathanael Greene,
distintosi sia nelle vittorie di Trenton e Princeton sia nelle sconfitte di
Brandywine e Germantown. Fu proprio Nathanael Greene che riuscì a
riorganizzare l'Esercito Continentale nel teatro meridionale anche se nel
frattempo Charles Cornwallis riprese la sua avanzata verso la Carolina del
Nord.[121]

Questa fase della guerra nelle colonie meridionale fu caratterizzata da una
crescente violenza e dalla progressiva evoluzione dei combattimenti con
episodi di ferocia, crudeltà e rappresaglia sia delle milizie americane verso
i lealisti e i soldati nemici sia dei britannici verso i ribelli. In
particolare i reparti del tenente colonnello Tarleton in alcune occasioni
tennero un comportamento violento e spietato; il 29 maggio 1780 si resero
protagonisti del crudele episodio di brutalità verso i prigionieri nel corso
della battaglia di Waxhaws.

Al termine del 1780 un altro problema colpì gli statunitensi: Benedict Arnold,
uno dei generali più famosi e capaci dell'Esercito Continentale, passò al
nemico. Egli si era arruolato nel 1775, agli inizi della guerra; privo di
specifica preparazione militare ma coraggioso e aggressivo, Arnold mostrò
determinazione e abilità tattica nei primi anni del conflitto; al comando nel
settore settentrionale aveva svolto un ruolo decisivo nel corso della campagna
di Saratoga contro Burgoyne. Tuttavia egli, privo di alte motivazioni ideali e
sincero patriottismo, era soprattutto un avventuriero interessato
esclusivamente al vantaggio personale. Sembra che Washington avesse compreso
la vera personalità dell'uomo e per questo motivo lo intralciò nella
promozione a generale: dopo la battaglia di Saratoga, vinta soprattutto per
merito di Arnold, il comandante in capo attribuì invece tutto il merito a
Horatio Gates e, solo dopo le violente proteste di Arnold, nel 1778 gli
concesse di divenire il governatore di Filadelfia. A causa dei furti
probabilmente perpetrati da Arnold in città Washington fu obbligato a
trasferirlo, nel 1779, a West Point, uno dei capisaldi della linea di blocco
di New York, provocando però il rancore dell'uomo che considerava la carica
poco importante.[122]

Verso la fine del 1780 alcuni soldati statunitensi fermarono un uomo in
borghese che stava cercando di ritornare nella città di New York, occupata
dagli inglesi. Questi, interrogato, ammise di essere il maggiore John André e
di essersi accordato con Arnold affinché West Point fosse venduta per 20.000
sterline. Washington decise di punire entrambi gli implicati nella vicenda ma,
mentre André fu catturato e condannato all'impiccagione, Arnold riuscì a
riparare in città e ottenne dal generale Clinton la nomina a maggior generale,
cosa che gli permise di comandare un reparto composto da lealisti.[122]

Il morale dell'Esercito Continentale crollò. Nel gennaio del 1781, in
Pennsylvania, si verificò la ribellione di alcuni reparti che non ricevevano i
viveri e le paghe. Washington riuscì, in parte grazie al suo carisma e alla
promessa dei pagamenti, in parte grazie alla durezza con cui represse il
sollevamento, a sedare la rivolta.

Nel febbraio 1781 i britannici del generale Cornwallis avanzarono in Carolina
del Nord e anche la Virginia sembrò minacciata dall'invasione. In realtà
l'assunzione del comando delle deboli forze americane presenti nel teatro
meridionale da parte dell'abile e tenace generale Nathanael Greene rafforzò la
resistenza all'invasione britannica che venne rallentata e ostinatamente
contrastata[123]. Dopo aver preferito inizialmente condurre una ritirata
combattuta attraverso le Caroline per guadagnare tempo e logorare i
britannici, Greene prese l'iniziativa e con l'aiuto di alcuni reparti di
rinforzi dalla Virginia affrontò Cornwallis nella battaglia di Guilford
Courthouse[123]. Lo scontro si concluse con la ritirata americana ma i
britannici subirono pesanti perdite e Cornwallis preferì spostarsi
temporaneamente verso la costa a Wilmington[123].

Inoltre la situazione dei britannici nel settore meridionale stava
progressivamente peggiorando anche per l'efficace azione di guerriglia
condotta dai generali Francis Marion, la "volpe delle paludi", e Thomas
Sumter, "il gallo da combattimento delle Caroline", che condussero con grande
efficacia e notevole brutalità la guerra contro il nemico e contro i
lealisti[124]. La vittoria più importante degli statunitensi in questo periodo
fu quella di Kings Mountain in cui vennero uccisi o catturati circa 1.000
britannici, tra i quali Patrick Ferguson, l'inventore del primo fucile a
retrocarica. Nonostante le perdite Cornwallis rimaneva a capo di 8.000 uomini
contro i circa 4.000 di Greene.[122]

Charles Cornwallis scrisse a Clinton delle lettere in cui chiedeva ingenti
rinforzi in modo da rendere facile la riconquista inglese tramite un'avanzata
da sud. Il comandante in capo, nonostante avesse a New York una superiorità
numerica schiacciante (per ogni assediante statunitense vi erano circa due
difensori inglesi) gli inviò solo due reparti di lealisti: 2.400 comandati dal
generale Phillips e 1.600 da Arnold nel marzo del 1781. Il primo a sbarcare,
nel nord della Virginia, fu l'ex generale statunitense che cercò subito di
ricongiungersi con Cornwallis conquistando ciò che trovava sul suo cammino:
Arnold fece in modo che gli inglesi al suo comando operassero con le tattiche
della guerriglia e questo mise in grave difficoltà gli statunitensi, anche
perché il generale, oltre a fare terra bruciata, compiva molto spesso atti di
ferocia nei confronti di chi si arrendeva. Cornwallis, deluso dai rinforzi che
non gli garantivano il controllo di tutta la Carolina del Nord, iniziò a
pensare alla ritirata in una piazzaforte, possibilmente situata sulla
costa.[122]

Nello schieramento franco-statunitense vi era una discussione tra Washington e
Rochambeau: lo statunitense sosteneva che prima bisognava liberare New York e
poi attaccare Cornwallis mentre il francese era favorevole ad un attacco
diretto contro quest'ultimo. Nel frattempo, il 22 marzo, l'ammiraglio de
Grasse partì per le Antille dove avrebbe recuperato 3.000 regolari
francesi.[122]

Clinton, preoccupato per lo stato d'assedio di New York, ordinò a Cornwallis,
l'11 giugno del 1781, di mandare in città 3.000 uomini. Sconfitto per la
seconda volta La Fayette il generale obbedì inviandone 2.800, arrivati in
città il 19 agosto, ma rimanendo con appena 9.000 uomini in Virginia. Sapendo
di non essere in condizione né di attaccare né di potersi difendere Cornwallis
ordinò di ritirarsi a Yorktown, nella baia di Chesapeake, alla metà di luglio.
In agosto giunsero i rinforzi francesi, in tutto 3.200 uomini, recuperati
dall'ammiraglio francese de Grasse nelle Antille; grazie al loro arrivo le
forze franco-statunitensi constavano di 26 000 uomini, 9.000 francesi e 17 000
statunitensi circa (di questi 2.000 erano miliziani e 15 000 regolari
addestrati da von Steuben). Inoltre giunse anche nella baia la flotta
dell'altro ammiraglio francese, Jacques-Melchior Saint-Laurent, Conte di
Barras, salpato da Newport, nel Rhode Island, con un prezioso carico di
materiale ed attrezzature indispensabili per l'assedio di Yorktown.[125].
Sembra che Washington in un primo momento fosse intenzionato a proseguire la
campagna a New York e attaccare la città; anche Rochambeau ritenne che fosse
"necessario condurre un'azione in quella zona"; il generale francese chiese il
concorso della flotta dell'ammiraglio de Grasse che tuttavia con una lettera a
Rochambeau propose un nuovo piano[126].

De Grasse affermò che egli poteva garantire un suo intervento con venticinque
vascelli da guerra tra agosto e ottobre nelle acque della baia di Chesapeake
per collaborare alla campagna in Virginia contro Cornwallis; l'ammiraglio
avrebbe portato 3.000 soldati con molta artiglieria; trascorso questo periodo
egli avrebbe dovuto tornare nelle Indie Occidentali. La lettera di de Grasse,
giunta il 14 agosto 1781, ebbe un'importanza cruciale e costrinse Washington a
cambiare i suoi piani[127].

Il generale americano decise di mantenere 3.000 uomini a New York e di
spostare in segreto gli altri, a cominciare dalla metà di agosto, verso il
teatro meridionale. Nel frattempo l'ammiraglio de Grasse sconfisse il collega
inglese Graves al largo della baia di Chesapeake, assicurandosi la supremazia
marittima per l'assedio di Yorktown.[128]

All'epoca la città di Yorktown era un piccolo villaggio fortificato sito sulla
sponda destra dello York River. Frontalmente alla città vi era invece, in una
posizione meglio difendibile, la fortezza di Gloucester, dove Cornwallis,
confidando nella supremazia marittima, mandò solo una piccola guarnigione. Le
fortificazioni del villaggio si presentavano su tre linee: quella esterna che
copriva la zona sud-orientale, quella mediana che cingeva incompletamente la
città e quella più interna, sita a soli 600 metri dalla costa, che la
chiudeva.[129]

Il generale, dopo essersi insediato in città, ordinò di compiere i lavori di
manutenzione alle fortificazioni, senza però completarle. Nel frattempo
Washington e Rochambeau si riunirono il 28 settembre a Williamsburg muovendosi
poi per accerchiare Yorktown con 16.645 uomini (8.845 statunitensi e 7.800
francesi). L'ala sinistra, dislocata lungo tre chilometri, era comandata da
Rochambeau. Al centro si trovavano l'artiglieria francese, le truppe appiedate
del generale Lincoln, l'artiglieria statunitense comandata da Henry Knox, la
fanteria di La Fayette e quella di Washington. Chiudevano lo schieramento,
come ala destra, i 4.000 uomini del generale von Steuben. Visto lo
schieramento nemico Cornwallis ordinò di ripiegare nella cerchia intermedia e
gli assedianti poterono così costituire una linea a seicento metri dai
difensori.[129]

Il 9 ottobre cominciò il primo cannoneggiamento, portato avanti dagli
statunitensi. Il giorno successivo l'artiglieria francese si sostituì a quella
statunitense continuando l'attacco. Grazie alla copertura gli assedianti
riuscirono ad erigere una nuova linea a soli trecento metri dalle difese
costringendo Lord Cornwallis a ritirarsi nel ridotto centrale, troppo piccolo
per difendere tutti i soldati inglesi (racconta un testimone che « [...] ogni
palla di cannone colpiva per forza qualcosa.»). Il 13 ottobre caddero i due
fortini che Cornwallis aveva scelto come avamposti e, il 14, 400 uomini
inviati dal generale inglese per contrattaccare vennero respinti subendo circa
centoventi perdite. Nella notte Cornwallis cercò di riparare a Gloucester ma
sia la presenza della flotta di de Grasse sia una tempesta bloccarono la
traversata del fiume York. Il 17 ottobre Cornwallis si arrese anche se
formalmente la dichiarazione di resa venne firmata solo il 19.[129]

Le truppe franco-statunitensi ebbero 75 morti e 199 feriti contro i 156 morti,
326 feriti e 8.077 prigionieri inglesi. Anche se ci furono ancora battaglie
successive a Yorktown il successo segnò di fatto la vittoria statunitense
della guerra.[129]

Dopo la battaglia di Yorktown la situazione vedeva avvantaggiati gli inglesi a
nord e ad ovest mentre gli statunitensi erano in vantaggio a sud. New York era
protetta da 15 000 uomini ai comandi di Clinton, appoggiati da venti navi di
linea, mentre la frontiera canadese contava 5.000 difensori protetti da un
sistema di fortificazioni. Il fianco occidentale vedeva gli inglesi e i
lealisti occupare l'Illinois controllando Detroit e Vincennes con 4.000
uomini, appoggiati dai nativi. A sud invece il generale Greene, dopo aver
riunito 7.000 uomini, aveva sconfitto l'8 settembre a Eutaw Springs (Carolina
del Sud) i britannici proseguendo la riconquista della Carolina del Nord,
della Carolina del Sud e della Georgia. Nelle mani inglesi rimasero solo le
città fortificate di Charleston e Savannah.[130]

Tatticamente la guerra poteva essere rimessa in discussione da parte inglese
ma il fronte interno del paese cedette. Gli effetti della guerra sull'economia
erano stati disastrosi e l'opinione pubblica, cui erano state promesse facili
vittorie, dovette scontrarsi con la realtà che faceva registrare pesanti
sconfitte. Molti politici iniziarono a credere che, poiché l'Esercito
Continentale era ormai appoggiato dalla maggior parte della popolazione,
sarebbe stato impossibile mantenere il controllo degli Stati Uniti con la
forza. Inoltre l'intervento della Spagna e del Regno di Francia avrebbe potuto
togliere il controllo dei mari al Regno Unito. Gli scontri sul continente così
terminarono mentre continuarono quelli sul mare, dove vinsero gli inglesi.
Nell'estate del 1782 cessarono _de facto_ le ostilità anche se si dovette
attendere il 3 settembre 1783 per la firma del trattato di Parigi.[130]

«Il marchese de Lafayette avrà il piacere di comunicare le seguenti idee
generali al conte di Rochambeau e al cavaliere de Ternay quali opinioni del
sottoscritto:

1\. In qualsiasi operazione e in qualsiasi circostanza una decisiva
superiorità navale deve essere considerata come un principio fondamentale e la
base dalla quale ogni speranza di successo deve, in definitiva, dipendere»

Quando scoppiò la guerra la marina francese aveva ottanta navi di linea e la
Spagna circa sessanta a cui la Royal Navy ne poteva opporre circa
centocinquanta di linea e 228 totali.[131] La marina britannica era quindi la
più potente del globo, non tanto per numero di navi (quella francese ne aveva
tecnicamente migliori), ma per la preparazione tecnica degli equipaggi e dei
comandanti, a tutti i livelli.

Fino all'intervento della Francia nel 1778 i coloni furono costretti ad
operare solo con la guerra di corsa cercando di molestare il traffico
mercantile britannico senza essere in grado di arrecare danno alla marina
militare. Con l'intervento francese le cose cambiarono radicalmente poiché la
flotta francese, potente quanto quella inglese, poteva impegnare anche la
Royal Navy su tutti i fronti. L'impegno francese, al quale successivamente si
aggiunse quello spagnolo, costrinse la flotta britannica sulla difensiva in
Europa ed in India mentre la flotta francese, in alcune occasioni, ebbe la
possibilità di ottenere la superiorità marittima su quella avversaria nelle
Indie Occidentali. Fondamentale fu l'appoggio della flotta per la caduta di
Yorktown, che segnò la svolta decisiva della guerra.

Prima che la guerra scoppiasse la Royal Navy era trascurata, dopo la serie di
costruzioni navali affrettate e di scarsa qualità avvenuta nel corso della
guerra dei sette anni, tanto che una stima porta solo a trentanove le navi
pronte all'azione nel corso del primo anno di guerra. Sebbene il Primo lord
dell'ammiragliato, Lord Sandwich, avesse progetti ambiziosi per il
potenziamento della flotta, non era stato possibile svilupparli prima della
guerra e ciò portò i comandanti sul suolo americano a non avere sufficienti
navi per controllare la lunga linea costiera. Per questo motivo nel corso dei
primi tre anni di guerra la flotta britannica fu usata principalmente per
appoggiare le operazioni terrestri dei generali Gage e Howe, impegnati
nell'assedio di Boston, trasferendo rifornimenti all'esercito ed alle brigate
navali.

In altri punti della costa la marina britannica fu utilizzata per spedizioni
punitive contro le città costiere come l'incendio di Falmouth (Portland)
nell'ottobre del 1775, che ebbe come unico risultato l'esasperazione del
nemico o l'attacco inconcludente contro Charleston nel giugno del 1776. La
flotta risultò completamente impotente anche per bloccare le molte città
portuali in cui potevano fare base i corsari e, per questo motivo, il
commercio britannico soffrì notevolmente e si dovette, come contromisura, far
muovere le navi in convoglio anche sulle coste irlandesi.

I coloni americani non avevano navi di linea e per attaccare le navi
britanniche dovevano affidarsi alla guerra di corsa. Il 23 marzo 1776, alcuni
mesi prima della Dichiarazione d'indipendenza, il congresso emanò varie
lettere di corsa. Durante la guerra furono catturate circa 600 navi
britanniche anche se i corsari non erano sempre legati direttamente alla causa
statunitense e le prede spesso erano vendute al miglior offerente (in questo
modo i britannici ricomprarono molti carichi catturati).

Il Congresso autorizzò anche la creazione di una piccola marina da guerra, la
Marina Continentale, il 13 ottobre 1775. La Marina Continentale non varò
alcuna nave di linea e le piccole navi, prevalentemente fregate, erano usate
principalmente per azioni di disturbo contro il commercio. Il 22 dicembre 1775
Esek Hopkins fu nominato comandante in capo della marina. Con la sua piccola
flotta Hopkins guidò la prima azione navale rilevante della Marina
Continentale all'inizio di marzo del 1776, contro Nassau nelle Bahamas, dove
erano accumulate grosse scorte di polvere da sparo. Il 6 aprile 1776 la
squadra si scontrò senza successo con la nave da 20 cannoni _HMS Glasgow_ ,
nella prima battaglia navale della Marina Continentale.

Il capitano John Paul Jones ben presto emerse come il più conosciuto
protagonista americano della guerra navale, catturando la _HMS Drake_ il 24
aprile 1778, la prima vittoria di una nave militare americana in acque
britanniche. Nello stesso anno Jones guidò un'incursione contro il porto di
Whitehaven in Cumbria. Questa azione causò un'ondata d'isterismo in
Inghilterra poiché mostrava una debolezza delle difese che avrebbe potuto
essere sfruttata da altre potenze come la Francia o la Spagna. Jones catturò
anche la _HMS Seraphis_ il 23 settembre 1779, quando era al comando della USS
_Bonhomme Richard_.

Il Regno di Francia dichiarò guerra al Regno Unito nel febbraio del 1778 e già
il 15 aprile[119] il conte d'Estaing, ammiraglio della flotta francese,
salpava da Tolone verso il fiume Delaware al comando di dodici navi di linea e
cinque fregate[132]. L'intento era di intrappolare la flotta britannica,
composta da nove navi di linea[133], entro la foce del fiume ma, a causa della
lentezza della traversata, il piano non riuscì. L'ammiraglio Howe infatti
aveva portato la sua flotta fuori dalle strettoie già il 28 giugno, dieci
giorni prima dell'arrivo dei francesi, avvenuto l'8 luglio[118]. La trappola
non era scattata e a quel punto i francesi dovettero confrontarsi in mare con
i britannici.

Howe, dopo essere uscito senza contrasti dalla baia del Delaware, pose la sua
base a Sandy Hook chiudendo così l'accesso alla baia di New York. Il conte
d'Estaing, non volendo rischiare la flotta sui bassifondi antistanti la
penisola[134], si spostò verso il Rhode Island per bloccare i passaggi e
appoggiare l'Esercito Continentale nell'attacco alle fortificazioni
britanniche. Un tentativo di Howe, che aveva ricevuto alcune navi di linea
come rinforzi, di sbloccare i passaggi fu frustrato dal cattivo tempo e dalla
superiorità numerica francese; d'Estaing fu tuttavia costretto a togliere il
blocco a causa dei danni subiti dalla sua flotta[135] e il 21 agosto si ritirò
a Boston. Il 4 novembre la flotta francese salpò verso la Martinica, spostando
così la guerra marittima dalla costa statunitense ai Caraibi.

In precedenza le flotte principali britannica e francese si erano affrontate
nell'Atlantico al largo dell'isola di Ouessant; la battaglia d'Ouessant ebbe
luogo il 27 luglio 1778 tra la squadra di Brest dell'ammiraglio Louis
Guillouet d'Orvilliers con 27 vascelli di linea e 1.950 cannoni, e il grosso
della _Home Fleet_ britannica, con 30 vascelli e 2.280 cannoni, comandata
dall'ammiraglio Augustus Keppel e si concluse senza risultati decisivi e con
perdite per entrambe le parti[136][137]. I francesi non ottennero, anche a
causa dell'incerta azione di comando di d'Orvilliers, una reale vittoria ma il
governo britannico fu molto deluso dall'operato dell'ammiraglio Keppel che
entrò in contrasto con alcuni suoi subordinati; il comandante della _Home
Fleet_ venne destituito e sottoposto alla corte marziale; ci fu uno scandalo
clamoroso all'interno dell'ammiragliato britannico[138].

Nel frattempo la guerra tra Francia e Gran Bretagna era iniziata anche nelle
Antille dove il 7 settembre 1778 il governatore francese della Martinica
attaccò la Dominica, isola rapidamente occupata dalle truppe francesi[139]. Il
comandante della squadra navale britannica, ammiraglio Samuel Barrington,
contrattaccò dopo l'arrivo di grossi rinforzi di fanteria inviati da Clinton;
con l'aiuto di queste truppe, comandante dal generale James Grant,
l'ammiraglio attaccò e conquistò all'inizio di dicembre 1778 l'importante
isola Santa Lucia. Il tentativo francese di riconquista non ebbe successo:
l'ammiraglio d'Estaing arrivò con le sue navi a Santa Lucia e fece sbarcare le
sue truppe che tuttavia vennero respinte dai britannici il 16 dicembre 1778;
l'ammiraglio francese rinunciò ad ulteriori attacchi e ripartì verso
Martinica[140].

Nei sei mesi successivi arrivarono rinforzi sia alle navi britanniche, al cui
comando era ora l'ammiraglio John Byron, sia a quelle francesi che
conservarono così la superiorità numerica.

Il 23 giugno 1779 d'Estaing salpò verso l'isola di Grenada, invasa il 2 luglio
e conquistata definitivamente il 4. L'arrivo della flotta inglese all'alba del
6 luglio portò ad una delle più confuse battaglie navali dell'epoca, conclusa
con la cattura di un trasporto da parte dei francesi e la fuga delle navi di
linea britanniche, di cui quattro disalberate.[141]

Il settembre dello stesso anno la flotta francese, dopo un tentativo fallito
di liberare Savannah, fece vela per tornare in Europa senza aver ottenuto
nessun vantaggio sostanziale nel confronto con quella inglese.

L'anno successivo una nuova flotta fu inviata nelle Indie Occidentali, dove
arrivò il 22 marzo 1780 al comando del conte de Guichen. Egli fece
immediatamente una puntata, infruttuosa, contro Santa Lucia per poi rientrare
immediatamente in Martinica. Lo stesso giorno in cui la flotta francese
gettava le ancore nella nuova base il comando di quella britannica a Santa
Lucia passò all'ammiraglio George Brydges Rodney. La presenza dell'ammiraglio
Rodney nelle Antille cambiò la natura della guerra nei mari; la flotta inglese
ebbe da quel momento un unico obiettivo: distruggere le forze navali francesi
presenti sul teatro di guerra[142].

Il 17 aprile i due ammiragli si scontrarono la prima volta nel canale fra
Martinica e Dominica: soprattutto a causa della cattiva comprensione degli
ordini dati dall'ammiraglio George Rodney, la battaglia finì senza un esito
preciso. Un tentativo del comandante britannico di rompere la linea a poppa
dell'ammiraglia francese fu frustrato dalla _Destin_ che, con i suoi
settantaquattro cannoni, impegnò una nave britannica da novanta cannoni. A
questo punto le due flotte ruppero il contatto senza ulteriori scontri.[143]

Poco dopo questo scontro arrivò sul teatro una flotta spagnola intercettata e
scortata alla base da de Guichen. Gli spagnoli furono presto decimati da
un'epidemia[144] e in agosto lo stesso de Guichen rientrò in Francia con
quindici navi. Rodney mantenne parte della sua flotta nelle Antille mentre
inviò il resto a coprire New York poiché già sette navi di linea francesi si
trovavano sulle coste nordamericane. Alla fine dell'anno, dopo la
dichiarazione di guerra della Gran Bretagna all'Olanda, Rodney occupò le isole
di Sint Eustatius e di Saint Martin, allora possedimenti olandesi, dove
raccolse un bottino di 15 milioni di dollari[145].

Nella primavera del 1781 una flotta francese, comandata dall'ammiraglio de
Grasse, salpò da Brest arrivando il 28 aprile in vista della Martinica. Il
comandante della flotta che stava bloccando l'isola, l'ammiraglio Hood, non
riuscì a tenere la sua posizione e de Grasse ebbe buon gioco a portare il
convoglio che scortava al sicuro nel porto liberando anche le quattro navi di
linea presenti. Hood si ricongiunse con il grosso della flotta, comandata da
Rodney, ad Antigua.

Intanto, di fronte alle coste degli Stati Uniti, la squadra francese di
Newport, composta di sette navi e una grossa fregata, comandate
dell'ammiraglio Destouches, si spostava verso Chesapeake Bay per appoggiare
Lafayette che stava operando contro Arnold. La squadra britannica di
Gardiner's Bay (Long Island), immediatamente avvisata dalle vedette, mosse
sotto il comando dell'ammiraglio Arbuthnot con l'obiettivo di impegnare la
squadra francese. Le due squadre si equivalevano come numero di navi anche se
gli inglesi avevano più cannoni e, il 16 marzo 1781, si incontrarono
all'ingresso della baia. Il vento, sebbene di forza notevole, permetteva
l'ingresso nella baia ad entrambe le flotte quindi le navi francesi, con la
loro tattica abituale, cercarono il sottovento per poter utilizzare anche le
batterie del ponte inferiore. Lo scontro durò per tutto il pomeriggio ma la
squadra britannica, pur avendo subito danni nettamente superiori al nemico,
riuscì a ottenere il controllo della baia vanificando le operazioni di
Lafayette.

Il 26 luglio, dopo una crociera contro Gros Ilot Bay e Tobago, de Grasse trovò
ad attenderlo ad Haiti una fregata con ordini precisi di Washington e
Rochambeau: doveva portarsi sulle coste degli Stati Uniti e bloccare uno dei
due terminali attraverso i quali la Royal Navy trasportava le truppe fra i due
teatri: New York o Yorktown. Rochambeau aveva informato privatamente de Grasse
della sua preferenza per Yorktown e, quindi, la Chesapeake Bay, poiché non
sarebbe stato fornito un parco di artiglieria per assediare New York[146].
Sulla base di queste informazioni de Grasse raccolse tutte le navi, lasciando
la difesa delle Indie Occidentali alla sola flotta spagnola, ed inviò indietro
la stessa fregata che gli aveva portato gli ordini con l'informazione che
avrebbe puntato sulla Chesapeake Bay. Contemporaneamente partivano gli ordini
per la squadra di Newport, ora al comando di de Barras, di salpare con otto
navi di linea e quattro fregate, scortando diciotto preziose navi da trasporto
che avevano a bordo l'artiglieria d'assedio francese. Il 4 agosto iniziarono
le operazioni terrestri ed il 30 agosto la flotta francese, che aveva preso
volutamente una rotta poco battuta, si ancorava nei pressi dell'ingresso alla
Chesapeake Bay.

Rodney, in procinto di tornare in Inghilterra per motivi di salute, avuta la
notizia che de Grasse era salpato, inviò Hood con quattordici navi di linea a
cercare la flotta francese. Hood, avendo preso la rotta più diretta, arrivò a
Chesapeake Bay tre giorni prima che vi arrivasse de Grasse. Constatato che la
flotta francese non si trovava in quel luogo, l'ammiraglio mosse
immediatamente verso New York dove trovò un rinforzo di cinque navi di linea
al comando dell'ammiraglio Graves che, essendo il più anziano, prese il
comando dell'intera flotta. Il 31 agosto le navi britanniche mossero verso
Chesapeake Bay dove trovarono la flotta francese ancorata e in procinto di
salpare. L'azione delle diciannove navi inglesi contro le ventiquattro nemiche
fu inconcludente e, dopo cinque giorni di manovre, de Grasse rientrò in porto
dove trovò le navi di de Barras che erano riuscite a sfuggire al blocco
britannico. Graves rientrò a New York e il controllo del mare da parte della
marina francese costrinse Yorktown a capitolare il 19 ottobre.

La fine della guerra non rappresentò la fine della campagna navale che vide
ulteriori scontri nel 1782, quando l'ammiraglio de Grasse, rientrato alla
Martinica subito dopo la capitolazione di Yorktown, fu impegnato dalla squadra
dell'ammiraglio Hood a partire da gennaio. Il 25 febbraio 1782 l'ammiraglio
George Rodney, proveniente dalla Gran Bretagna con navi di rinforzo, si
congiunse con l'ammiraglio Hood e assunse il comando supremo della flotta
riunita che, disponendo di 36 vascelli e 15 fregate, era ora in grado di
affrontare la squadra nemica. Il 10 aprile 1782 l'ammiraglio Rodney intercettò
la squadra francese dell'ammiraglio de Grasse che stava scortando un
importante convoglio di truppe per sbarcare nella Giamaica, l'ammiraglio
francese, dopo un breve combattimento, preferì ritirarsi per proteggere il
convoglio, ma il 12 aprile venne raggiunto e attaccato dalla flotta
britannica. La battaglia delle Saintes si concluse con la netta vittoria
dell'ammiraglio Rodney; cinque vascelli francesi furono catturati, sei furono
pesantemente danneggiati e uno si incagliò; lo stesso ammiraglio de Grasse
venne catturato a bordo del vascello _Ville de Paris_. Con questa vittoria
finale la Royal Navy riuscì a ristabilire il predominio navale britannico
vanificando le speranze francesi di rivincita dopo la guerra dei sette anni.

Gli alleati franco-spagnoli operarono anche su altri fronti; in particolare
gli spagnoli, con l'appoggio francese, operarono nel Mediterraneo e
nell'Atlantico occidentale, mentre i francesi spinsero le loro flotte fino
all'India. Tutte queste azioni, anche se non ebbero un'influenza diretta
sull'esito della guerra, costrinsero tuttavia il Regno Unito a disperdere le
forze navali che avrebbero potuto essere concentrate verso un unico obiettivo.
Obiettivo primario della guerra per gli iberici era la riconquista di
Gibilterra, occupata dal 1704, e di Minorca, perduta nel 1708, mentre i
francesi avevano aspirazioni molto più ambiziose arrivando a progettare
un'invasione dell'Inghilterra.

Questa divergenza di scopi strategici fu causa di continue mancanze di
appoggio fra gli alleati e, in conclusione, del quasi fallimento della
campagna. La campagna nell'Atlantico occidentale iniziò nel 1779 con un'azione
puramente dimostrativa effettuata da una flotta di ben 76 navi di linea e 14
fregate[147] nella Manica con l'unico risultato di aver provocato panico sulle
coste inglesi e di aver catturato un vascello nemico. Molto più importanti di
quelle militari furono le conseguenze politiche, dovute alla nascita di
un'opposizione nell'Europa orientale e settentrionale nei confronti del Regno
Unito, capeggiata dall'Impero russo, seguita inizialmente dai regni di Svezia
e Danimarca e successivamente dalla Repubblica delle Sette Province Unite.

La Gran Bretagna aveva posto il blocco sulle merci provenienti dall'Europa
settentrionale e dirette verso il Regno di Francia e gli Stati Uniti,
arrogandosi il diritto di catturare i beni nemici a bordo di navi
neutrali.[148] La Russia, con l'esplicito appoggio delle altre potenze
nordiche, pose dei limiti a queste azioni creando una flotta combinata che si
facesse rispettare anche dalla Royal Navy. Questo accordo prese il nome di
"neutralità armata" o "lega dei neutri". Le cose precipitarono al punto che,
quando gli stati generali delle Province Unite aderirono alla neutralità
armata, il Regno Unito diede ordine ai suoi ammiragli di occupare le province
olandesi in America e in India; quattro giorni dopo, il 20 dicembre 1780, la
Gran Bretagna dichiarò guerra alla Repubblica delle Sette Province Unite.

Nel corso del 1781 il teatro di guerra fu principalmente il Mediterraneo; 14
000 uomini franco-spagnoli sbarcarono a Minorca, dove Port Mahón cadde il 5
febbraio 1782. Intanto a Gibilterra, completamente bloccata via mare e via
terra, la situazione dei rifornimenti si faceva sempre più grave nonostante il
12 aprile un convoglio fosse riuscito a portare viveri agli assediati della
rocca. In settembre, avendo constatato che tutti i tentativi di blocco di
Gibilterra dal mare non avevano portato a risultati, venne effettuato un
tentativo di occupare la fortezza con le truppe di terra appoggiate da una
flotta di cinquanta navi di linea.[149]

Con questo spiegamento di forze 6.500 colpi di cannone a palla piena e 1.100
granate furono lanciate ogni giorno contro l'istmo che collega la rocca al
continente[150] per quattro giorni consecutivi. Il 13 settembre entrarono in
funzione le dieci batterie galleggianti predisposte con pezzi di grosso
calibro, ma, quando nel pomeriggio dello stesso giorno, cominciarono ad essere
attaccate con palle infuocate iniziarono ad incendiarsi e, all'una di notte,
nove di esse erano in fiamme. Con la distruzione delle batterie galleggianti
finì la speranza di prendere la rocca con la forza e l'arrivo, il 13 ottobre,
dell'ammiraglio Howe con una flotta di 34 navi di linea che scortavano una
convoglio di trasporti, pose fine ad ogni speranza di costringere Gibilterra
alla resa. In quel periodo in India la Gran Bretagna era stata impegnata dalle
tribù dei Mahratta, guidate dal sultano del Mysore Hyder Ali, che le avevano
fatto subire due pesanti sconfitte a Bombay e Madras.

Il 25 ottobre 1781 arrivò a l'Isle de France l'ammiraglio Suffren con una
squadra di cinque navi di linea rinforzando la flotta francese in loco,
comandata dall'ammiraglio conte d'Orves. Il 9 febbraio 1782, per la morte di
d'Orves, il comando passò a Suffren che ebbe una serie di scontri con le forze
navali inglesi in India, comandate dell'ammiraglio Huges[151]. In quel periodo
la Francia non aveva nessun punto di approdo in India e, l'anno precedente,
erano cadute anche le basi olandesi. Suffren ebbe diversi scontri con Huges
davanti a Madras (17 febbraio 1782), a Trincomalee (12 aprile 1782), a
Cuddalore (6 luglio 1782) che costarono molti danni alle navi ma non si
rivelarono decisivi.

Dopo la battaglia di Cuddalore Suffren riuscì a rioccupare Trincomalee il 30
agosto riuscendo ad ottenere così un porto amico in cui far stazionare le sue
navi. Tuttavia il 3 settembre, in un nuovo scontro con Huges, subì gravi
perdite in uomini e materiali; in particolare furono affondate due navi di
linea. La morte di Hyder Ali e la salita al trono di Tippoo Sahib, unite
all'arrivo di rinforzi francesi, sembrarono poter spostare la bilancia della
guerra terrestre a favore delle forze francesi; le forze al comando del
generale Bussy furono tuttavia chiuse dentro Cuddalore. Suffren reagì tentando
di portare la squadra navale a liberare le forze terrestri ed il 17 giugno
1783 riuscì a congiungersi con le truppe a terra. Il 20 giugno, davanti a
Cuddalore, Suffren costrinse Huges alla ritirata, nonostante l'inferiorità
numerica di quindici navi a diciotto. Il 29 giugno arrivava a Madras la
notizia della firma della pace fra Francia e Gran Bretagna.

Clinton fu richiamato in patria nella primavera del 1782, ufficialmente per le
sue responsabilità nella sconfitta di Yorktown. In realtà gli inglesi volevano
lanciare un chiaro segnale agli statunitensi che cominciarono le trattative di
pace in estate. Il 30 novembre del 1782 Regno Unito e Stati Uniti d'America
giunsero alla pace separata, firmata dal primo ministro britannico William
Petty, marchese di Lansdowne e da Benjamin Franklin; il trattato stabiliva il
cessate il fuoco tra i due stati e il riconoscimento inglese degli Stati Uniti
ma rimandava alla pace definitiva tutte le questioni militari e
territoriali.[152]

Anche il Regno di Francia si avviava ormai ad iniziare dei colloqui di pace e
i primi contatti ufficiali avvennero nel gennaio del 1783 a Versailles. Il 3
settembre 1783 venne infine firmato il trattato di Parigi che concludeva la
guerra anche _de iure_. Le truppe inglesi lasciarono New York il 25 novembre
mentre il 10 dicembre Washington si congedò dall'Esercito Continentale.[152]

Il trattato stabilì l'acquisizione della sovranità da parte degli Stati Uniti
per i territori ad est del Mississippi (non erano compresi però la Florida e
parte dell'attuale Louisiana, territori ceduti agli spagnoli) e la possibilità
di continuare l'espansione verso ovest. La libera navigazione fu garantita
grazie ad alcuni suggerimenti di Franklin e, nonostante l'inflazione fosse
alta e la guerra avesse portato distruzione, vi erano possibilità di ripresa
economica.[152]

Il Regno Unito, nonostante la sconfitta, rimase la più grande potenza
marittima dell'epoca. La Spagna riuscì solo a riconquistare Minorca e a
guadagnare alcuni possedimenti in Nordamerica, generando però una grave crisi
politica che portò alla disgregazione del suo impero coloniale. Infine il
Regno di Francia, pur conquistando il Senegal e Trinidad e Tobago, ponendo
anche le basi per la conquista dell'Indocina francese, perse moltissime
risorse per finanziare la guerra; la crisi derivante spianò la strada al
successo della Rivoluzione francese.[152]

A causa della sconfitta inglese circa 170 000 lealisti emigrarono. Di questi
15 000 andarono in Canada contribuendo ad isolare la popolazione francofona
mentre 70 000 preferirono ritornare in Inghilterra. I restanti si stabilirono
o nelle colonie francesi e spagnole dell'ovest o nei territori americani dove
ancora non arrivava la giurisdizione statunitense. Non tutti i lealisti
scelsero di emigrare e molti, soprattutto perché non si erano esposti,
rimasero negli Stati Uniti.[153]

La perdita che ne derivò fu soprattutto qualitativa in quanto i lealisti
avevano gusti europei, più raffinati di quelli americani, sull'arte, sulla
cultura e sullo stesso stile di vita. Ad emigrare fu un' _élite_ numerosa ed è
opinione diffusa fra gli storici che, se questi fossero rimasti, la storia
statunitense avrebbe potuto subire un altro corso (l'esempio utilizzato
maggiormente è quello sul trattamento dei nativi: i lealisti vi simpatizzavano
e vi stringevano alleanze mentre i "patrioti" li combattevano
aspramente).[153]

I lealisti che rimasero sul suolo statunitense, pur subendo vendette personali
e patendo anche qualche morto[154], non subirono quelle persecuzioni di massa
che caratterizzarono la rivoluzione francese e quella russa e questo spiega
perché solo una minoranza di essi scelse di abbandonare il paese.[153]

Nella Guerra di indipendenza americana combatterono come volontari o non molte
persone che in seguito sarebbero diventate importanti nella storia tra cui:

La Guerra di indipendenza americana ha ispirato tantissime opere letterarie e
cinematografiche e per la sua durata e ferocia gli autori hanno sempre
impresso la forza, il coraggio e soprattutto il patriottismo dei primi
americani. Tra i film si ricordano:

Per le opere letterarie spiccano invece i romanzi Manituana del 2007, opera di
Wu Ming, un collettivo di scrittori bolognesi in cui viene inquadrata la vita
nel Nordamerica nel Settecento e Alice of Old Vincennes, del 1900, opera di
Maurice Thompson in cui viene immortalata la leggenda di Alice, una ragazza
che secondo la tradizione dopo la presa di Fort Sackville (l'antica Vincennes,
Indiana) il 25 febbraio 1779 da parte delle truppe del generale americano
George Rogers Clark avrebbe scoperto e sventolato sotto gli occhi del
comandante britannico, Henry Hamilton una bandiera americana. _The spy: a tale
of the neutral ground_ di James Fenimore Cooper del 1821 è ambientato durante
la guerra d'indipendenza, verso la fine del 1780

Il videogioco _Assassin's Creed 3_ è ambientato durante la guerra
d'indipendenza.

«la distruzione della forza armata nemica è sempre il mezzo per raggiungere lo
scopo del combattimento»

«[Rodney] Qualsiasi fosse l'incidentale favore che la fortuna gli presentò
lungo la via, l'obiettivo dal quale non distolse mai gli occhi fu la flotta
francese, la forza militare organizzata del nemico in mare»

Altri progetti

![Seal of the United States Department of the
Navy.svg](//upload.wikimedia.org/wikipedia/commons/thumb/0/09/Seal_of_the_United_States_Department_of_the_Navy.svg/60px-
Seal_of_the_United_States_Department_of_the_Navy.svg.png) ![Seal of the United
States Department of the Air
Force.svg](//upload.wikimedia.org/wikipedia/commons/thumb/8/8e/Seal_of_the_United_States_Department_of_the_Air_Force.svg/60px-
Seal_of_the_United_States_Department_of_the_Air_Force.svg.png) ![Seal of the
United States Marine
Corps.svg](//upload.wikimedia.org/wikipedia/commons/thumb/b/b3/Seal_of_the_United_States_Marine_Corps.svg/60px-
Seal_of_the_United_States_Marine_Corps.svg.png)

![United
states.svg](//upload.wikimedia.org/wikipedia/commons/thumb/a/a4/United_states.svg/200px-
United_states.svg.png) ![United States - Location Map \(2013\) - USA -
UNOCHA.svg](//upload.wikimedia.org/wikipedia/commons/thumb/7/71/United_States_-
_Location_Map_%282013%29_-_USA_-_UNOCHA.svg/200px-United_States_-
_Location_Map_%282013%29_-_USA_-_UNOCHA.svg.png)

