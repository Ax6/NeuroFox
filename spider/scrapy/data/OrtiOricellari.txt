Coordinate: 43°46′32.3″N 11°14′37.83″E﻿ / ﻿43.775639°N 11.243842°E43.775639;
11.243842

Gli **Orti Oricellari** sono un giardino monumentale nell'omonima via vicino a
Santa Maria Novella, a Firenze. Era il giardino di quello che oggi è chiamato
palazzo Venturi Ginori, ed appartenne alla famiglia Rucellai, della quale
"Oricellari" è una variante del nome di famiglia.

Il giardino sorse alla fine del Quattrocento quando Bernardo Rucellai e sua
moglie Nannina de' Medici, sorella maggiore di Lorenzo il Magnifico,
acquistarono il terreno e vi crearono un palazzo con giardino. La vocazione
mecenatizia della famiglia Rucellai, similmente a quella dei Medici, è
all'origine delle sedute dell'Accademia platonica negli spazi del palazzo, che
ospitarono alcuni dei più importanti letterati e uomini di cultura dell'epoca,
come Gian Giorgio Trissino, Niccolò Machiavelli (che qui presentò i suoi
_Discorsi_ ), Jacopo Nardi, papa Leone X. L'Accademia aveva infatti dovuto
spostarsi qui dalla villa di Careggi dopo la seconda cacciata dei Medici
(1498).

Nelle vicinanze del giardino aveva luogo anche il processo di tintura della
lana attraverso l'oricello, un lichene, e l'ammoniaca (derivata dall'urina),
che aveva fatto la fortuna della famiglia Rucellai e dei panni fiorentini
tinti del tipico rosso violaceo. Questo procedimento fu un importante sviluppo
della scienza chimica applicata alla tintura.

Le sorti dell'Accademia furono alterne: dopo che la direzione degli incontri
era passata ai figli di Bernardo Rucellai, Palla e Giovanni, vi fu una prima
accusa di congiura. Nell'Accademia si parlava spesso di politica e questi
discorsi cadevano inevitabilmente sulla questione repubblicana, con l'antica
_libertas_ sempre più appannata dalla crescente egemonia dei Medici. Nel 1513
una congiura vera e propria ebbe come sfondo le idee che circolavano nel
circolo accademico degli Orti, e vi furono alcuni arresti, tra i quali Niccolò
Machiavelli, il quale subì una lieve pena qualora confrontata con la tortura e
la condanna a morte dei due maggiori responsabili: Pietro Paolo Boscoli e
Agostino Capponi. Questi avevano accusato, sotto tortura, anche altri
esponenti del circolo degli Orti, con la conseguenza di un'aumentata
sorveglianza sulle sue attività, che tuttavia non ne causò la chiusura.

Nel 1516 Leone X assistette qui alla tragedia _Sofonisba_ di Gian Giorgio
Trissino e alla _Rosmunda_ di Giovanni Rucellai. Fu proprio agli Orti che il
Trissino lesse e commento', verosimilmente assieme al Machiavelli, il _De
vulgari eloquentia_ di Dante, appena riscoperto da lui a Padova, dando inizio
alla secolare questione della lingua in Italia, e stimolando il Machiavelli
alla composizione del _Dialogo sulla lingua_.

Nel 1521 di nuovo alcuni membri dell'accademia, sempre più antimedicea,
complottarono per l'eliminazione del cardinale Giulio de' Medici, allora capo
di fatto di Firenze: si trattava di Zanobi Buondelmonti, Jacopo da Diacceto e
Luigi Alamanni. Una volta scoperti due di loro vennero giustiziati (1522),
mentre solo Buondelmonti riuscì a fuggire in Francia. La chiusura definitiva
dell'Accademia avvenne nel 1523.

Cinquant'anni dopo, nel 1573, la proprietà fu acquistata da Bianca Cappello,
la celebre amante di Francesco I de' Medici, stanca del palazzo in via Maggio.
Essa riportò per un periodo il giardino agli antichi splendori.

Alla metà del Seicento, il cardinale Giovan Carlo de' Medici, venuto in
possesso della villa e del parco in seguito a complesse vicende ereditarie, si
fece promotore un'importante serie di lavori, creando un giardino con impianto
all'italiana. La decorazione del giardino si ispirò all'opera di Bernardo
Buontalenti a Pratolino sia per l'uso di giochi d'acqua, sia per la presenza
di statue gigantesche, in un ambiente caratterizzato da scene araldiche
ispirate alla mitologia classica.

Fra le numerose vedute ed effetti scenografici spiccava la statua ciclopica di
_Polifemo che beve all'otre_ di Antonio Novelli, alta ben 8,40 metri e
realizzata in muratura intonacata con struttura in ferro, la stessa tecnica
utilizzata dal Giambologna per la statua dell’ _Appennino_ a Pratolino.
L'acqua per le fontane proveniva niente meno che da Boboli, sfruttando il
sistema di canalizzazione presente lungo via Maggio e il ponte Santa Trinita.
Nello stesso periodo, sempre ad opera del Novelli, fu realizzata anche la
_Grotta degli Orti_ ipogea, composta da due camere comunicanti decorate da
spougne e statue in atteggiamento dinamico raffiguranti i _Venti_. La prima
stanza ha forma ellittica, mente la seconda è di forma rettangolare con
affreschi raffiguranti le ninfe.

Nel 1640 attraverso complessi passaggi ereditari tornò ad essere del ramo
granducale della famiglia Medici e in seguito fu venduto ad altre famiglie,
analogamente ad altre proprietà ormai ritenute secondarie.

Nel 1808 Giuseppe Stiozzi-Ridolfi acquistò un ulteriore terreno (già chiostro
del soppresso convento di Sant'Anna sul Prato, arrivando a toccare il giardino
Corsini), ampliando il giardino secondo la moda del parco romantico
all'inglese su disegno di Luigi De Cambray-Digny. Il progetto prevedeva
percorsi sinuosi, collinette, piccoli specchi d'acqua, statue ed effetti di
rovine. Un asse centrale culminava nel Tempietto di Flora, e gli elementi
preesistenti principali come il Polifemo e la Grotta vennero inglobati in
questa nuova sistemazione. Esisteva un preciso programma finalizzato alla
creazione di un percorso iniziatico, tramite l'uso di elementi simbolici,
tratti sotterranei ed iscrizioni, che portassero al _Pantheon degli Accademici
Neoplatonici_ , destinato ad accogliere la memoria di illustri _exempla
virtutis_ : un monumentale sepolcreto in stile classicheggiante ispirato da
una fede tutta laica e pagana per la storia e la filosofia. Nel 1832 Emilio
Burci pubblicò una serie di incisioni raffiguranti gli Orti Oricellari, con
vedute dell'abbazia di Sant'Anna, del tempietto di Venere e di quello
diroccato, del circo, del colosso di Polifemo e della grotta, del giardino dei
fiori, della fortezza, del torrino circolare e del Pantheon.

Nel 1861 ci fu un nuovo cambio di proprietario, con la principessa Olga Orloff
che incaricò Giuseppe Poggi, l'architetto dei futuri viali di Circonvallazione
e del piazzale Michelangelo, di ammodernare la villa ed il giardino. Poggi
creò un progetto classicheggiante che prevedeva il ripristino del laghetto dal
quale emergesse la statua di Polifemo. Nel 1892 il luogo fu dichiarato
Monumento Nazionale.

Sebbene il laghetto oggi non esista più, la fisionomia del progetto del Poggi
è ancora quella visibile nel giardino odierno, nonostante successive
alterazioni, fra le quali l'ulteriore riduzione con il taglio di Via Benedetto
Rucellai all'epoca di Firenze Capitale. Con l'apertura della nuova via
Bernardo Rucellai (completata entro il 1896) l'antica proprietà fu inoltre
ridotta e frammentata, facendo perdere la dimensione unitaria del complesso e
del suo giardino, sul quale nei decenni successivi (dalla parte dei numeri
dispari della strada) sorsero alcuni edifici religiosi (chiesa dell'Adorazione
Perpetua e chiesa episcopale americana).

Gli Orti Oricellari, come circolo di cultura neoplatonica nella Firenze
argentea del primo Cinquecento, sono ricordati da Gabriele d'Annunzio in
apertura del suo famoso libro _Alcyone_ , ambientato sulle colline toscane.
Qui nella poesia _Il fanciullo_ si legge (vv 15-24):

.

Ma il mio pensier mi finge che tu colta

l’abbia tra quelle mura

che Arno parte, negli Orti Oricellari,

ove dalla barbarie fu sepolta,

ahi sì trista, la Musa

Fiorenza che cantò ne’ dì lontani

ai lauri insigni, ai chiari

fonti, all’eco dell’inclite caverne,

quando di Grecia le Sirene eterne

venner con Plato alla Città dei Fiori.

.

Il poeta finge che il Fanciullo (cioè al suo spirito poetico) suoni con un
flauto una dolce melodia (l'ipsirazione poetica), e finge che il Fanciullo
abbia preso questa canna negli Orti Oricellari dove rifulgeva l'ultimo
focolaio di cultura greca e neoplatonica dell'età laurenziana ( _quando di
Grecia le Sirene eterne / venner con Plato alla Città dei Fiori_ ) poi
decaduto nelle guerre del Cinquecento ( _dalla barbarie fu sepolta ... la Musa
/ Fiorenza che cantò ne’ dì lontani_ etc...).

Altri progetti

