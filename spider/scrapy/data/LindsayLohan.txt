**Lindsay Dee Lohan** (New York, 2 luglio 1986) è un'attrice, cantante e
modella statunitense.

Di origine italo-irlandese[1], inizia la carriera già da bambina, all'età di
tre anni[1], come modella e inizia a lavorare come attrice nel 1992; nel 1998,
all'età di 12 anni, recita per la prima volta in un film con _Genitori in
trappola_. La Lohan guadagna ulteriore fama tra il 2003 e il 2005 con ruoli di
primo piano nei film _Mean Girls_ ed _Herbie - Il super Maggiolino_.

Nel 2007 è stata sorpresa varie volte a guidare l'automobile in stato di
ebbrezza, perdendo così diverse offerte di lavoro come attrice. In seguito,
riprendendo le sue attività professionali, partecipa come ospite ad alcuni
episodi della serie televisiva _Ugly Betty_ nel 2008 ed è protagonista della
commedia per la televisione _Incinta o... quasi_ nel 2009. Ritorna sul grande
schermo nel 2010 con _Machete_.

A partire dal 2004 intraprende anche una carriera parallela come cantante pop,
esordendo con l'album discografico _Speak_ che verrà seguito dall'album _A
Little More Personal (Raw)_. Nel 2011 la Lohan avrebbe dovuto pubblicare un
altro album, intitolato provvisoriamente _Spirit in the Dark_ , che però non è
mai stato pubblicato.

Nata nel 1986 come primogenita di quattro figli (Michael Jr., Aliana e
Dakota).[2] La Lohan cresce a Merrick, Long Island.[2] I suoi genitori, Dina
Sullivan (metà irlandese e metà italiana di Napoli) e Michael Lohan, si sono
sposati nel 1985, separati quando lei aveva tre anni, e poi riuniti[3], si
separano nuovamente nel 2005 e divorziano ufficialmente nel 2007.[3] Lindsay
ha anche una sorella ed un fratello dal lato paterno: Ashley Horn (nata nel
1995 da una relazione extra-coniugale)[4][5] e Landon Lohan (nato il 30
gennaio 2013).[6]

La Lohan ha frequentato la Cold Spring Harbor High School, dove si è distinta
nelle materie scientifiche, fino all'età di 16-17 anni, quando inizia a
studiare con lezioni private a casa.[7]

Anche suo fratello, Michael, ha partecipato a _Genitori in trappola_ , ma in
un ruolo decisamente minore.

Ha iniziato la sua carriera come modella per la linea infantile di Calvin
Klein quando aveva appena tre anni. Negli anni è stata anche su diverse
copertine di riviste come _Vogue_, _Elle_, _Playboy_ , _Bliss_ , _High Club_ e
_Blenda_. Nel febbraio 2008 ha posato per Bert Stern, per rievocare il celebre
servizio fotografico di Marilyn Monroe, _The Last Sitting_.

Nel 2009 è la testimonial ufficiale della linea di abbigliamento _Fornarina_ ,
per la quale ha girato alcuni spot pubblicitari nel marzo 2009.[8]

Nel 2011 è stata scelta come testimonial della campagna pubblicitaria
Primavera/Estate 2011 del brand Philipp Plein.[9]

All'età di 10 anni incominciò la sua carriera di attrice grazie alla soap
opera _Destini_. Dopo aver abbandonato la soap opera, ha debuttato al cinema
in un doppio ruolo nel film di Nancy Meyers recitando la parte di due gemelle
che si incontravano dopo parecchi anni e cercavano di far rincontrare i loro
genitori (Dennis Quaid e Natasha Richardson) in _Genitori in trappola_ (1998).
Il 31 luglio 1998 il film entrò alla posizione numero 2 della classifica dei
film più visti dell'anno, incassando oltre 66 milioni di dollari solo negli
Stati Uniti.[10]

Subito dopo firmò un contratto con la Disney per tre film, le fu offerto il
ruolo di Penny ne _L'ispettore Gadget_ , ma dopo sette mesi di lavoro su
_Genitori in trappola_ rifiutò la proposta. In questo periodo recitò, da
protagonista, in due film tv: _La mia amica speciale_ (con Tyra Banks) e _Lexi
e il professore scomparso_. Ne seguì un periodo di pausa, dopo il quale si
presentò e vinse le audizioni per la parte da protagonista in un altro
rifacimento Disney, ovvero _Quel pazzo venerdì_ , in cui Jamie Lee Curtis e la
Lohan nei panni di madre e figlia, le quali si trovano ciascuna nel corpo
dell'altra; uno dei film dal maggior incasso dell'anno, superando i 110
milioni di dollari nei soli Stati Uniti.[11]

Nel 2004 è protagonista di due pellicole: _Quanto è difficile essere
teenager!_ e il film della Paramount _Mean Girls_. Il primo film fu un
moderato successo di incassi, ma non particolarmente apprezzato dalla critica,
mentre la sua performance fu promossa dalla stessa, così come era già successo
per i suoi film precedenti.

Il suo impegno venne dimostrato con _Mean Girls_ , il suo primo film vietato
ai minori di 13 anni e non Disney. Questo successo da parte della critica e
commerciale (incassò più di 86 milioni di dollari negli Stati Uniti e 129
milioni in tutto il mondo), consolidò il suo successo _"cementando il suo
stato di nuova regina dei film per ragazzi"_ (scrisse Brandon Gray). I critici
in ogni caso furono colpiti dalla bravura dell'attrice ma non dalla bellezza
di questa pungente e intelligente commedia "spudoratamente perfida".

La Lohan tornò alla Disney per _Herbie - Il super Maggiolino_ (2005), il
quinto della famosissima serie. _Herbie: Fully Loaded_ fu un buon successo
commerciale incassando circa 150 milioni di dollari nel mondo e nel 2006
interpreta Ashley nel film Baciati dalla sfortuna al fianco di un Chris Pine
ancora agli esordi.

Prende quindi parte a progetti indipendenti, tra cui l'ultimo film di Robert
Altman _Radio America_ , recitando con Meryl Streep e presentato al Festival
di Berlino. Partecipa poi a pellicole d'autore come _Bobby_ e _Donne,
regole... e tanti guai!_ , con Jane Fonda, e nello stesso anno ottiene il
ruolo da protagonista nel suo primo film thriller, _Il nome del mio
assassino_. Per quest'ultima pellicola, nel 2007 la Lohan ricevette un Razzie
Award in quanto valutata peggior attrice protagonista.

In seguito a diversi problemi avuti con la legge e varie controversie
personali, Lindsay comincia a perdere di credibilità professionale e i suoi
ruoli perdono sempre più di rilievo e d'importanza. Per esempio, nel 2008 la
Lohan riesce a trovare lavoro solo per quattro episodi nella serie televisiva
della ABC _Ugly Betty_ , dove interpreta Kimmie Keegan, una vecchia compagna
di scuola della protagonista Betty Suarez. Uno slancio verso un ruolo di più
rilievo come protagonista è avvenuto nel 2009 col film _Incinta o... quasi_ ,
dove interpreta una giovane donna che finge di essere incinta per evitare il
licenziamento. In origine la produzione doveva essere distribuita nelle sale
cinematografiche, ma in seguito si è deciso di trasmettere la pellicola
direttamente sulla TV via cavo, per poi pubblicare il film in DVD un mese più
tardi. Nel dicembre dello stesso anno ha trascorso una settimana in India,
lavorando con la BBC ad un documentario sul traffico di esseri umani.[12]

Nel 2010 partecipa al film _Machete_ , le cui riprese hanno avuto inizio
nell'estate 2009. Per la Lohan saranno i primi ruoli in 3 anni di assenza
dallo schermo cinematografico, causata dal carattere turbolento dell'attrice.
Nel 2013 entra nel cast di _Scary Movie V_ in un cameo e recita anche nel
controverso film _The Canyons_ , diretto da Paul Schrader, che nonostante
particolarmente chiacchierato per via delle tematiche affrontate,
caratterizzando un ulteriore "scandalo" della Lohan per i media, non ottiene
molto successo.[13]

Ad agosto 2013 inizia a registrare con Oprah Winfrey un documentario sulla sua
vita, _Lindsay_. Diviso in otto episodi, andrà in onda per la prima volta a
partire dal 9 marzo 2014 sul canale televisivo della Winfrey, OWN. Sempre nel
2014 si trasferisce temporaneamente a Londra per motivi di lavoro e a
settembre debutta a teatro con lo spettacolo _Speed-the-Plow_ ,
originariamente interpretato dalla cantante ed attrice Madonna negli anni
ottanta.

Mentre girava il fortunato _Herbie - Il super maggiolino_ , Lindsay ha
registrato un album intitolato _Speak_ , che ha ottenuto un buon successo
negli Stati Uniti, raggiungendo la quarta posizione nella classifica degli
album più venduti. Trainato dal singolo apripista _Rumors_ e dai successivi
_Over_ e _First_ (di cui l'ultimo citato colonna sonora cantata dalla stessa
Lohan tratta dal film Herbie - Il super maggiolino), l'album diventa
rapidamente disco di platino e supera il milione di copie vendute.

Dopo _Speak_ Lindsay si è creata anche una carriera parallela da cantante, per
la quale nel dicembre 2005 ha realizzato un secondo album dal titolo _A Little
More Personal_. Nel primo singolo _Confessions of a Broken Heart_ , la Lohan
canta la rabbia per il padre assente durante la sua infanzia. Lindsay dirige
inoltre il videoclip del pezzo, nel quale recita anche la sorella al tempo
quattordicenne Aliana. L'album si rivela meno lucrativo del suo predecessore,
ma ottiene in ogni caso buone recensioni dalla critica. Nel 2008 Lindsay
dichiara in diverse interviste di voler realizzare un terzo album dalle
sonorità più dance. Il 29 maggio dello stesso anno viene pubblicata negli
stores digitali la canzone _Bossy_ , primo singolo dell'album che avrebbe
dovuto intitolarsi _Spirit In The Dark_. A seguito dell'interruzione della
carriera dell'attrice a causa dei suoi problemi personali e con la giustizia,
anche questo progetto viene accantonato definitivamente.

All'inizio di aprile 2008 ha partecipato in un cameo nel videoclip del singolo
_Everyone Nose (All the Girls Standing in the Line for the Bathroom)_ dei
N.E.R.D. Nel video appaiono anche Kanye West, Cory Kennedy e Samantha Ronson.
Inoltre, la Lohan è apparsa nel video musicale _City Of Angels_ dei Thirty
Seconds to Mars, girato nel 2013 insiema a diverse altre celebrità.

La Lohan avrà un ritorno alla sua carriera di cantante quando nel 2015
partecipa vocalmente all'incisione del brano _Danceophobia_ dei Duran Duran,
parte dell'album _Paper Gods_ uscito nel settembre dello stesso anno.

Lindsay ha disegnato una linea di gambaletti chiamata _6126_ , titolo ispirato
dalla data di nascita di Marilyn Monroe (6/1/26, 1º giugno 1926, secondo la
convenzione statunitense, per la quale il mese precede il giorno nelle
date).[14] All'inizio del 2010 Lindsay si è cimentata nel creare una sua linea
di moda per _H&M_, mentre nel marzo del 2010 Lindsay progetta una serie di
borse per Ed Hardy.[15]

La vita privata della Lohan è stata molto discussa e presa come tema da
numerosi canali di gossip internazionali nel corso degli anni. Primo fra
questi fu il rapporto travagliato con la famiglia, specialmente con il padre,
ad essere al centro di polemiche, così come la sua condotta al di fuori dei
set cinematografici e le sue relazioni personali. Tra il 2002 e il 2003 ha
avuto una breve relazione con il cantante Aaron Carter. Nel 2004 è stata
fidanzata con Wilmer Valderrama. Si è apertamente dichiarata bisessuale nel
2009 e ha avuto una relazione con la disc jockey inglese Samantha Ronson.[16]
Nel 2014 ha invece dichiarato di aver avuto un aborto spontaneo per motivi di
salute.

Nelle versioni in italiano dei suoi film, Lindsay Lohan è stata doppiata da:

Altri progetti

