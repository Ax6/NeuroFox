**Donald Smith Airey** , detto **Don** (Sunderland, 21 giugno 1948), è un
tastierista e compositore britannico, uno dei più dotati di sempre nell'hard &
heavy e uno degli ispiratori di tutta la generazione di tastieristi heavy
metal. Dal 2002 è il tastierista dei Deep Purple.

Inizia a studiare musica da giovanissimo alla Royal Northern College of Music
e si laurea in musica e pianoforte alla Nottingham University. Interessato a
jazz e rock inizia a suonare l'organo Hammond nei cabaret e poi sulle navi
crociera in giro per il mondo, già dal 1972.

Ha suonato con molti dei più importanti gruppi hard rock e heavy metal dagli
inizi degli anni settanta fino a oggi[1]. Ha collaborato per le parti di
tastiera in oltre 200 album spesso senza apparire nella formazione delle band
e talvolta rimanendo addirittura nell'ombra durante le prestazioni dal vivo.

Ogni gruppo che mancava di un tastierista stabile ha usato i suoi servigi in
studio o dal vivo; più che un semplice turnista Don Airey ha reso più armonici
e completi gli arrangiamenti di moltissimi gruppi lungo oltre 30 anni di
carriera suonando e contribuendo proattivamente a moltissimi dei successi di
Black Sabbath, Jethro Tull, Ozzy Osbourne, Rainbow, Whitesnake, Judas Priest,
Thin Lizzy, Gary Moore, Fastway, Andrew Lloyd Webber, Cozy Powell, Graham
Bonnet, Brian May, UFO, Helix, Bernie Marsden, Colosseum, Babe Ruth, Anthem,
Colin Blunstom, Michael Schenker Group, Tigertailz, Jagged Edge, Perfect
Crime, Slave Raider, Sinner, Phenomena, Jim Rafferty, Strife, Barbara
Thompson, Alaska, Royal Philharmonic Orchestra, Ten, Katrina and the Waves e
molti altri.

Altri progetti

