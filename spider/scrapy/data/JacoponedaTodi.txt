«Que farai, fra' Jacovone?  
Èi venuto al paragone»

**Jacopo dei Benedetti** , detto **Jacopone da Todi**[1] (Todi, 1236 circa[2]
– Collazzone, 1306), è stato un religioso e poeta italiano venerato come beato
dalla Chiesa cattolica.

I critici lo considerano uno dei più importanti poeti italiani del Medioevo,
certamente fra i più celebri autori di laudi religiose della letteratura
italiana. La sua è una "voce vigorosa e sconvolgente", che si inserisce in
modi e forme eccezionali nel contesto della nuova tradizione della lauda[3].

Di Jacopone ci sono giunti, oltre alle _Laude_ (di cui circa 90 di sicura
attribuzione e numerose altre incerte), un'epistola latina a Giovanni della
Verna, il celebre _Pianto della Madonna_ e lo _Stabat Mater_ , mentre vi sono
dubbi su alcuni _Detti_ e su un _Trattato_ sull'amore mistico.[4]

Le scarse notizie sulla sua vita sono quasi completamente ricavate dalla sua
opera.[3]

Nato tra il 1230 e il 1236 da Iacobello,[ _senza fonte_ ] della nobile
famiglia tudertina dei Benedetti, Jacopo studiò legge probabilmente
all'università di Bologna e intraprese la professione di notaio e procuratore
legale, conducendo una vita spensierata, spesso esasperata dalle biografie
antiche in funzione agiografica, per contrasto con la vita dopo la
conversione.[5]

Nel 1267 sposò Vanna, figlia di Bernardino di Guidone, conte di Coldimezzo. La
moglie, secondo la leggenda, morì l'anno seguente durante una festa da ballo,
per il crollo di un pavimento: dopo che sul corpo della moglie fu trovato un
cilicio che essa indossava anche nelle occasioni mondane, Jacopo abbandonò la
vita gaudente (nell'inverno del 1268[3]) e, distribuiti ai poveri i propri
averi, peregrinò per dieci anni[6], vivendo di elemosina e subendo continue
umiliazioni, assumendo il nome con cui poi sarà universalmente conosciuto
(l'accrescitivo _-one_ fu aggiunto da lui stesso per mortificarsi il più
possibile[ _senza fonte_ ]).[5]

Nel 1278 entrò come frate laico nell'ordine francescano dei Minori, nel
convento di Pantanelli presso Terni,[ _senza fonte_ ] scegliendo la corrente
rigoristica degli "spirituali" (o "fraticelli"), che si contrapponevano alla
corrente predominante dei "conventuali", portatori di un'interpretazione più
moderata della Regola francescana.[5] Attuò in quel periodo una ruvida
polemica contro la corruzione ecclesiastica e si recò molto spesso a Roma.[6]

Nel 1288 Jacopone si trasferì a Roma, presso il Cardinale Bentivenga.[ _senza
fonte_ ]

All'inizio del breve pontificato di Celestino V (agosto 1294), papa eremita e
in odore di santità, gli spirituali, sottoposti a vessazioni e persecuzioni
nell'ordine a causa del loro atteggiamento intransigente e restio ad ogni
compromesso, furono ufficialmente riconosciuti come ordine con il nome di
_Pauperes heremitae domini Celestini_. Jacopone indirizzò anzi al nuovo
pontefice una lauda, _Que farai, Pier dal Morrone_ , con l'intento di metterlo
in guardia da atteggiamenti di compromesso[6]. Ma dopo l'abdicazione di
Celestino (dicembre 1294), il nuovo papa Bonifacio VIII, acerrimo nemico delle
correnti più radicali della Chiesa, non appena eletto, abrogò le precedenti
disposizioni; la congregazione dei _Pauperes_ si schierò allora con la
famiglia Colonna, da sempre rivale dei Caetani, cui apparteneva Bonifacio.[7]

Jacopone fu tra i firmatari del _Manifesto di Lunghezza_ del 10 maggio 1297,
con cui gli avversari di Bonifacio VIII, capeggiati dai cardinali Jacopo e
Pietro Colonna dichiaravano nulla l'abdicazione di Celestino V e illegittima
l'elezione di Bonifacio.[7]

La risposta di Bonifacio VIII non si fece attendere: scomunicò tutti i
firmatari con la bolla _Lapis abscissus_ del 23 maggio 1297 e cinse d'assedio
Palestrina, la roccaforte dei dissidenti. Nel settembre del 1298 Palestrina fu
presa e Jacopone fu spogliato del saio, processato, imprigionato nel carcere
sotterraneo del convento di San Fortunato a Todi, da dove continuò a
polemizzare nei confronti del Papa, cui chiedeva di essere liberato dalla sola
scomunica.[7] È di questo periodo una epistola (o "trattato", come la
definisce lo stesso Jacopone) che il poeta indirizza al Pontefice:

«O papa Bonifazio,  
eo porto el tuo prefazio[8]  
e la maledezzone  
e scommunicazione.  
[...]  
Per grazïa te peto  
che me dichi: Absolveto [...].[9]»

Jacopone fu liberato solo nel 1303, dal nuovo papa Benedetto XI, con la bolla
_Dudum bonae memoriae_ del 23 dicembre 1303[ _senza fonte_ ], vivendo poi gli
ultimi anni nel convento di San Lorenzo a Collazzone[4][6], dove, secondo
Mariano da Firenze, morì la notte di Natale del 1306, nell'ospizio dei Frati
Minori annesso al convento delle Clarisse[ _senza fonte_ ]. La città di
Firenze gli ha dedicato una strada.

Il suo corpo fu sepolto fuori dalle mura di Todi. Nel 1433 il corpo fu
ritrovato e portato nella chiesa francescana di S. Fortunato all'interno della
città, dove è ancora presente la sua tomba. Il vescovo Angelo Cesi nel 1596 ha
ornato la tomba con una lastra in cui è presente la scritta:[10]

«Ossa Beati Jacoponi De Benedictis. Tudertini. Fratris Ordinis Minorum qui
stultus propter Christum nova mundum arte delusit et Caelum rapuit Obdormivit
in Domino die XXV Martii. An. Dom.. MCCXCVI. Ang. Caes. Episc. Tudert. Hic
collocavit ann. MDXCVI.»

«Qui giacciono le ossa del Beato Jacopone dei Benedetti da Todi, frate minore
che impazzito d'amore per Cristo con la sua arte nuova si prese gioco del
Mondo e si conquistò il Cielo. Si addormentò nel Signore il 25 marzo 1296,
anno del Signore. Il vescovo Angelo Cesi di Todi qui collocò <questa lapide>
nell'anno 1596.»

La religiosità di Jacopone si muove nel contesto del profondo conflitto tra
francescanesimo spirituale e gerarchia ecclesiastica. Essa prende i toni di un
rifiuto totale del mondo e delle sue vanità, dei suoi compromessi, delle sue
trame, della sua sensualità. Lo stesso rifiuto reciso è riservato ad ogni
esperienza umana che valorizzi le cose terrene, mentre i sentimenti dell'amore
e dell'amicizia vengono bollati come inautentici e interessati. Il segno della
vita terrena è la violenza, che si estrinseca tanto nel dissipamento biologico
della materia quanto nella socialità degli uomini: il processo di distruzione
è inevitabile.[6]

"La poesia di Iacopone afferma fino in fondo la negatività del mondo" e la sua
lingua è improntata ad una descrizione minuziosa dei segni del male e della
morte, sparsi anche nelle piccolezze della vita quotidiana[6]. L'uso del
dialetto umbro, che il poeta "assoggetta a penetranti deformazioni", favorisce
un "crudo realismo", fatto di un "lessico vivo e corposo"[6].

Ma il ripudio della società è manifestato sempre attraverso il dialogo,
"prendendo di petto l'ascoltatore", interpellato quasi fisicamente, tanto che
molte laude jacoponiche hanno forma di contrasto. Assumono in tal modo
maggiore consistenza che nella precedente letteratura le figure astratte
tipiche della tradizione medievale (come le virtù).[11]

L'ascesi di Jacopone è nel segno del tormento e dell'irrequietezza: contro i
valori scelti dal mondo, il poeta si indirizza ai controvalori della povertà,
della follia, della malattia, nel segno della volontà di "empazzir per lo bel
Messia".[6][12] Egli considera la cultura ( _scientia_ ) un ostacolo
all'unione mistica con il divino, in quanto la Verità si ricerca con l'umiltà
e l'amore totale per Dio. Siamo di fronte ad una teologia negativa che fa
della divinità una fonte di sentimenti in contrasto fra loro: sofferenza e
gioia, certezza e senso di smarrimento.

L'avversione e il sospetto di Francesco d'Assisi nei confronti della cultura e
degli intellettuali sono ampiamente noti: oltre al divieto imposto ai frati di
possedere denaro, il santo inserisce nella _Regola non bollata_ al capitolo
III la seguente norma: _E possano (i frati) avere soltanto i libri necessari
per adempiere al loro ufficio. Anche ai laici, che sanno leggere il salterio,
sia lecito averlo; agli altri, invece, che non sanno leggere, non sia lecito
avere alcun libro_. In pratica ai frati era concessa la sola lettura delle
Sacre Scritture, e per di più soltanto per quelli in grado di leggere. Il
divieto di possedere libri imposto da Francesco si può spiegare in duplice
modo:

Per tal motivo Antonio da Padova, grande predicatore e noto teologo, si sentì
in dovere di chiedere direttamente a San Francesco l'autorizzazione a studiare
e insegnare la parola di Dio, autorizzazione che il poverello di Assisi
benevolmente concesse con la _Lettera a frate Antonio_.

Jacopone da Todi condivide lo stesso atteggiamento del padre fondatore
dell'Ordine, sottolineando in particolare il secondo aspetto, quello del
rischio di cadere nel peccato di superbia. Ciò appare particolarmente evidente
in una nota lauda dedicata a _Frate Ranaldo_ , confratello del poeta e noto
lettore di teologia. Nel componimento Jacopone immagina di rivolgersi a
Ranaldo, appena defunto, dubitando della sua salvezza ( _Frate Ranaldo, do' si
andato?_ ) a causa dell'atteggiamento di superiorità assunto dal frate grazie
alla sua scienza. Jacopone ironizza sul fatto che Ranaldo abbia studiato nella
celebre università di Parigi, con _molto onore e grande spese_ , ma ora è
sotterrato in terra come il più piccolo _fratecello desprezzato_. In vita
Ranaldo, continua Jacopone, ha predicato inutili _sofismi_ , e _forti
sillogismi_ , ma ora è giunto in un posto, davanti cioè a Dio, dove tutto ciò
non serve più; in una _scola / ove la Veretate sola / iùdeca onne parola / e
demustra onne pensato_. La Verità è Dio, alla cui scuola appare evidente anche
ogni parola non proferita e persino ogni pensiero ( _onne pensato_ ), e dove
tutto il resto non conta niente.

Le laudi di Jacopone hanno una tradizione molto complessa. Nel corso dei
secoli al frate sono state attribuite nei manoscritti numerosissime laude e, a
seconda delle edizioni a stampa, vengono riconosciute come jacoponiche più o
meno laude. I manoscritti censiti finora con attribuzioni a Jacopone sono ben
353, una tradizione vastissima, seconda soltanto a quella della _Commedia_ e
delle _Rime_ di Dante[13].

Tuttavia i manoscritti più antichi di area umbra (quindi teoricamente i più
fedeli) riconoscono concordemente a Jacopone un numero di laude che si aggira
intorno alle 100 unità; manoscritti più tardi invece (dal Quattrocento in poi)
aumentano sensibilmente il numero delle attribuzioni: il caso limite è
rappresentato da due manoscritti, il primo dei quali, della fine del XV secolo
(oggi smarrito e conosciuto col nome del suo ultimo proprietario, _Spithover_
)[14], ne tramanda 265; mentre un secondo manoscritto, scritto a Todi verso la
metà del Seicento da Lucalberto Petti (1563-1640), attribuisce a Jacopone ben
314 laude divise in quattro volumi (ma probabilmente Petti aveva intenzione di
raccogliere tutte le laude teoricamente attribuibili a Jacopone da cui in
seguito recuperare solo quelle di attribuzione certa).

La prima edizione a stampa (l' _editio princeps_ ) delle laude di Jacopone si
deve al fiorentino Francesco Bonaccorsi nel 1490, che raccolse il numero
perfetto di cento laude, avanzando però sospetti su alcune di esse (in
particolare le ultime della raccolta)[15]. Dopo questa prima edizione altre ne
seguirono, tutte con un numero variabile di laude, fino al limite raggiunto
dall'edizione _Le poesie spirituali del Beato Jacopone da Todi_ , curata dal
frate francescano Francesco Tresatti nel 1617, in cui sono riconosciute a
Jacopone 211 laude (la fonte del Tresatti è presumibilmente il perduto codice
_Spithover_ ), distribuite in sette libri.

Gli editori moderni non hanno potuto non affrontare la spinosa questione
dell'attribuzione: attualmente le edizioni critiche del poeta tudertino sono
due. La prima curata da Franca Ageno, seleziona all'interno delle cento laude
riconosciute a Jacopone dalla prima edizione del Bonaccorsi novantadue
componimenti, ritenendo spuri gli altri otto[16]. La seconda edizione (che è
quella comunemente in uso) è curata da Franco Mancini: lo studioso riconosce
le stesse novantadue laude già ammesse dalla Ageno, ma propone di riconoscere
a Jacopone altre sette laude (fra le quali il noto _Stabat Mater_ ), tratte da
altri antichi manoscritti umbri[17].

Dopo la scoperta e la grande valutazione in sede critica di un antico
manoscritto di area marchigiana (l'attuale _Urbinate latino 849_ della
Biblioteca apostolica vaticana), la studiosa Rosanna Bettarini ha proposto di
attribuire altri quattordici componimenti al _corpus_ tradizionale delle
novantadue laude comuni alle edizioni Ageno e Mancini, ma su quest'ultima
proposta sono molte le voci critiche[18].

È in fase di preparazione[19] una nuova edizione critica delle laude di
Jacopone curata dallo studioso Lino Leonardi, della quale però sono finora
usciti solo alcuni contributi di carattere metodologico.

Esistono infine due commenti moderni alle laude di Jacopone: il primo,
parziale (solo per le prime trentatré laude) è curato da Franco Mancini[20];
il secondo, integrale, curato da Matteo Leonardi[21].

Una fra le più importanti _Vite_ antiche di Jacopone è la cosiddetta
_Franceschina_ :

Tutte le vite antiche di Jacopone (compresa quella del cronista Mariano da
Firenze) si leggono in:

Altri importanti contributi biografici sul poeta sono:

Manuali letterari di riferimento sono:

Edizioni critiche di riferimento delle Laude di Jacopone:

Contributi sulla questione testuale:

Commenti:

Altri progetti

