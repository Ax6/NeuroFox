I **Kappa boys** , che dalla fine degli anni duemila usano l'appellativo
abbreviato di **Kappa**[1], sono un gruppo di quattro persone che operano nel
settore dei fumetti. I componenti sono Andrea Baricordi, Massimiliano De
Giovanni, Andrea Pietroni e Barbara Rossi.

Sono conosciuti per essere stati i primi, agli inizi degli anni Novanta, ad
introdurre strutturalmente i manga sul mercato italiano e a diffondere in
Italia una cultura del fumetto giapponese[2]. Hanno collaborato con Granata
Press dalla fine degli anni Ottanta per portare i primi manga in Italia,
creato e sviluppato la divisione editoriale manga della Star Comics dal 1992
al 2008, e si sono occupati del kickstart di GP Manga nel 2009. Oltre a
numerose consulenze e collaborazioni con terzi, i Kappa boys hanno fondato
nella metà degli anni Novanta una propria casa editrice, la Kappa Edizioni, e
nel 2012 una società multimediale, Kappalab, attualmente impegnata nella
pubblicazione di romanzi originali da cui sono stati tratti celebri film
d'animazione, in particolar modo quelli dello Studio Ghibli.

I Kappa boys iniziarono la loro avventura nel mondo dell'editoria alla fine
degli anni Ottanta, quando, poco più che maggiorenni, fondarono la fanzine
pionieristica _Mangazine_ e tentarono di avviare i primi contatti con case
editrici italiane per pubblicare fumetti di origine giapponese[3]. Il gruppo
ottenne l'interessamento della Granata Press, per la quale curarono un parco
editoriale manga, primo nel suo genere in Italia, e pubblicarono il volume
_Anime, guida al cinema d'animazione giapponese_[3], in collaborazione con
Sabrina Tunesi. In questi anni il loro nome è stato legato principalmente a
quello della loro rivista e i quattro si facevano chiamare **Staff di
Mangazine**[4].

Nel 1992 il gruppo venne contattato da Star Comics, allora emergente casa
editrice, in cerca di consulenza per inaugurare una nuova linea editoriale
dedicata ai manga[3]. Il quartetto si strutturò allora come agenzia di service
editoriale "Kappa" e assunse il nome di **Kappa boys**[4][5]. I Kappa boys
organizzarono quindi il settore manga della Star Comics, fondando la rivista
_Kappa Magazine_ e gestendo fino al 2008 tutto l'apparato redazionale della
casa editrice: dalla scelta dei titoli e degli autori, alle traduzioni, fino
alla strutturazione degli albi[3]. Il felice sodalizio con la Star Comics
permise l'introduzione di generi innovativi nel panorama fumettistico italiano
e consentì un elevato grado di sperimentazione, suggellato ad esempio
dall'uscita, nel 1995, di _Dragon Ball_ , uno dei primi manga editi in Italia
a conservare il senso di lettura orientale[3] dietro richiesta dell'autore,
Akira Toriyama. Nel 1995, intanto, il gruppo fondò la propria casa editrice,
la Kappa Edizioni, con la quale avviò dei progetti indipendenti[6].

Nel novembre 2008, dopo sedici anni insieme, i Kappa boys e la Star Comics
interruppero la loro collaborazione, per motivi di divergenze di obiettivi e
di interessi, maturati nel corso del tempo[7][8]. Passati pochi mesi, a inizio
2009, i quattro erano già al lavoro per progettare il piano editoriale della
GP Publishing, divisione con cui la Grani & Partners intendeva affacciarsi sul
mercato del fumetto[9]. Durante l'anno di contratto, i Kappa boys permisero
alla neonata casa editrice di crescere e le procurarono i primi contatti con
gli editori nipponici[3][10].

Da allora i Kappa boys si sono dedicati ad iniziative indipendenti. A inizio
2010 vide la luce Ronin Manga, una nuova linea editoriale di Kappa Edizioni,
"appositamente studiata per la libreria di varia, che risultasse appetibile e
incuriosisse anche chi normalmente non leggeva né manga, né fumetti"[3]. Nel
2012 viene fondata Kappalab, un laboratorio che promuove eventi, incontri,
corsi di fumetto e per "produrre attivamente opere audiovisive sul suolo
italiano"[11] e che successivamente inaugura la linea editoriale _LibriGhibli_
in cui vengono pubblicati i romanzi originali da cui sono stati tratti i film
di Hayao Miyazaki, Isao Takahata e Hiromasa Yonebayashi per lo Studio Ghibli,
fra cui _Il Castello errante di Howl, Kiki consegne a domicilio, La città
Incantata, Conan il ragazzo del futuro, Quando c'era Marnie, Si alza il vento,
La tomba delle lucciole_, _La storia della Principessa Splendente ed E voi
come vivrete?_

I Kappa boys sono singolarmente anche autori di libri e fumetti. Fra questi,
_Oltre la porta_ , nato nel 1992 dalla collaborazione tra Baricordi, De
Giovanni e Rossi con l'autrice giapponese Keiko Ichiguchi (che si firma con lo
pseudonimo Sakisaka), i volumi della serie _Lupin III Millennium_ , realizzata
tra il 2001 e il 2007 in collaborazione con l'autore originale Monkey Punch, e
quelli della collana _Mondo Naif_ per Kappa Edizioni (1998-2005) e,
successivamente, della collana _Graphic Novel_ di Kappalab ( _Tutta colpa di
Pupi Avati_ , realizzato da Baricordi con Gianmaria Liani, e _Matteo e Enrico:
l'integrale_ , realizzato da De Giovanni e Andrea Accardi, entrambi del 2014)
per cui firmano anche alcuni saggi e manuali (la riedizione di _Anime Guida al
cinema d'animazione giapponese_ e _Scrivere a fumetti_ ). Nel 2008 Baricordi
ha anche pubblicato il libro gioco _L'occhio della mente_ , con illustrazioni
di Marco Albiero, liberamente ispirato al manga 3x3 occhi di Yuzo Takada[12].

