In musica, il termine **contralto** designa sia la più grave delle voci
femminili, sia la cantante che la possiede, sia il suo registro peculiare. In
altri tempi, lo stesso termine veniva usato, in alternativa a quello di
contraltista, per indicare il cantante castrato che cantava nel medesimo
registro.

Tipo vocale molto raro, il contralto ha subito, dal Seicento a metà
dell'Ottocento, molti mutamenti, sia dal punto di vista dell'estensione che
della tessitura. Secondo il più autorevole didatta dell'Ottocento, Manuel
García figlio, la normale estensione del contralto operistico è
convenzionalmente da individuarsi nelle due ottave abbondanti, comprese tra il
fa2 e il sol4,[1] ma tale estensione ha carattere puramente indicativo, non
mancando certamente le incursioni sia verso la zona più acuta del pentagramma,
sia, soprattutto in epoca barocca, verso quella più grave. Caso clamoroso fu
quello del Farinelli, pur di solito indicato come soprano: in un'aria di
tempesta del _Medo_ ("Navigante che non spera"), "un Andante scritto in
tessitura da contralto profondissimo", Leonardo Vinci, dopo aver collocato,
cosa del tutto eccezionale, la coloratura tutta nella prima ottava (fa2-fa3),
portò poi la voce del celeberrimo castrato addirittura al do2, nota tenebrosa
per una voce bianca.[2] In ogni caso, «la massima sonorità per una voce di
contralto[3] è stata fissata da alcuni teorici del nostro secolo[4]
nell'ottava do3-do4, ma si ritiene che, in precedenza, la zona più sonora
potesse essere il la2-la3 (o si2-si3)».[1]

Il termine "contralto" deriva dalla formula, " _contratenor altus_", usata
dalla polifonia del XV secolo per indicare, nelle partiture a quattro voci, la
parte che si collocava tra il _tenor_ ed il discantus (o _superius_ , o, in
termini moderni, soprano). La formula fu poi abbreviata nel Cinquecento in
"contr'alto", o anche semplicemente "alto",[5] e ha dato quindi origine alla
terminologia usata in epoca moderna in tutte le lingue europee: il termine
"contralto" (sia pur con piccole variazioni vocaliche) è restato in uso
soprattutto nelle lingue neolatine (anche in francese, dove ha sostituito il
termine antico di _bas-dessus_ ), in greco ed in quasi tutte le lingue slave;
il termine "alt" si è invece affermato generalmente nell'ambito delle lingue
germaniche; nell'inglese moderno si riscontrano sia "contralto", che "alto",
il primo peraltro riferito di solito a cantanti di sesso femminile, il secondo
ai maschi.[6]

Siccome alle donne era vietato levare la voce nelle chiese secondo il dettame
paolino della _Prima lettera ai Corinzi_ (« _Mulieres in ecclesiis taceant_ »,
XIV, 34), le parti di contralto delle composizioni polifoniche, così come
quelle di soprano, furono inizialmente "affidate o ai ragazzi cantori o a
uomini che imitavano artificialmente il suono della voce femminile
(falsettisti artificiali, oggi detti controtenori)", finché verso la metà del
XVI secolo iniziarono ad apparire al loro fianco anche le prime voci dei
castrati. Tenuto conto che "i ragazzi davano scarso affidamento e, per di più,
diventavano inutilizzabili allorché, alle soglie dell'adolescenza, subentrava
la < muta >",[7] e che "i falsettisti artificiali, da parte loro, emettevano
spesso suoni sgradevoli",[8] i castrati ebbero facile partita, sostituendo
completamente i falsettisti nella Cappella pontificia, all'inizio
limitatamente alle parti, per i primi più ardue, di soprano, e verso la fine
del Seicento anche come contraltisti. L'affermazione dei castrati fuori
dall'ambito sacro fu poi anche agevolata dal divieto che era stato imposto da
Sisto V alle donne, nel 1588, di mostrarsi sul palcoscenico in tutto lo Stato
Pontificio.[9]

I falsettisti, sotto il nome di " _altos_ ", rimasero invece pienamente in uso
nei cori anglicani delle cattedrali di Canterbury e di San Paolo a Londra,[10]
ed anche nella musica corale profana britannica (nel genere detto del _glee_
)[11], ma non acquistarono mai alcun ruolo maggiore in ambito teatrale[12],
almeno fino alla seconda metà del XX secolo.[10]

Il contralto donna "entrò nell'opera del Seicento come voce grottesca" e fu
caratterizzato inizialmente da "tessiture molto gravi e da un'estensione che
dal sol o dal la sotto il rigo giunge al massimo al do centrale". L'impiego di
questo tipo vocale fu per buona parte del secolo "limitato al ruolo
dell'anziana nutrice spesso assetata d'amore e altrettanto spesso disposta a
dare consigli spregiudicati alla padrona", alternandosi in questo tipo di
parti con il tenore baritonale in travesti.[13] Secondo Rodolfo Celletti, il
contralto fu all'inizio preso in considerazione dagli operisti come timbro
"grottesco e ignobile", che si esprimeva in "suoni bradi, aperti, cavernosi e
«poitrinés»"[14] e a cui veniva riservata esclusivamente una scrittura
musicale sillabica o semisillabica, e comunque priva di ornamentazioni (se non
a scopo parodistico). L'eccezione fu rappresentata dall'archetipo di questo
ruolo, l'Arnalta de _L'incoronazione di Poppea_ di Monteverdi, che costituisce
un personaggio vero, e non una semplice macchietta, ed alla quale è affidata
"una delle più belle «arie di sonno» che mai sia stata scritta, la celebre
«Oblivion soave»".[15]

Agli inizi del nuovo secolo, "il contralto come vecchiaccia comica diventò una
figura di repertorio nelle opere di Alessandro Scarlatti", affiancandosi di
norma al basso buffo: «la popolarità dei duetti tra le due figure era tale che
Scarlatti ne introdusse spesso tre o quattro in una sola opera. Il celebrato
contralto [Santa][16] Marchesini costruì la sua carriera su personaggi di
questo tipo e Scarlatti compose per lei diverse parti. Il contralto comico
iniziò, tuttavia, a scomparire ..., quando, con l'avvento dell'intermezzo e
dell'opera buffa, il basso cominciò ad essere di regola accoppiato a un
soprano che interpretava la parte della giovane impertinente».[5] La
Marchesini, comunque, continuò la sua attività itinerante nelle varie piazze
italiane per quasi tutto il primo quarantennio del Settecento, per poi
terminare la sua carriera a Madrid, dove morì intorno al 1748.[17]

Intanto però il contralto si era anche affacciato, prepotentemente, alle
grandi parti serie, interpretando, in condizioni di crescente parità con il
soprano, sia ruoli di amorosa e di antagonista, sia, in travesti, parti di
amoroso, antagonista e caratterista.[1] "Il primo contralto «serio» di gran
fama" fu Francesca Vanini Boschi, cantante di notevole talento, che aveva
aperto la sua carriera nel 1690 in opere di Carlo Francesco Pollarolo e di
Antonio Lotti, e per la quale Händel compose le parti di Ottone nell'
_Agrippina_ e di Goffredo nel Rinaldo, con frequenti passaggi di agilità e su
un'estensione vocale che va dal la2 al mi4.[13] "Alla Vanini seguì Antonia
Margherita Merighi, bolognese, di bell'aspetto e buona attrice. Debuttò
intorno al 1715 e i suoi autori furono principalmente Vivaldi, Porpora, Vinci
e Händel, che la scritturò all' _Haymarket_ di Londra dal 1729 al 1731 e poi
nella stagione 1737-38. In due parti scritte da Händel per la Merighi[18] \-
presentata a Londra come «deep contralto», ossia contralto profondo - la nota
più grave è il la sotto il rigo, la più acuta è il mi in quarto spazio e,
eccezionalmente, il fa sul quinto rigo. La tessitura equivale a quella usata
per la Vanini e grava soprattutto nella zona do sotto il rigo - do in terzo
spazio. Una tessitura, dunque, piuttosto bassa rispetto a quelle dei contralti
dell'Ottocento".[13] All'epoca di Händel, comunque, il contralto donna era
ormai entrato a far parte di diritto delle compagnie di opera italiana, e lo
stesso compositore sassone ne fece largamente uso, soprattutto in parti di
contorno (sia femminili che in travesti), spesso comunque non prive di
notevole spessore musicale e drammatico: valgano ad esempio il personaggio di
Cornelia nel Giulio Cesare, interpretato dalla cantante inglese (formatasi
però in Italia) Anastasia Robinson, o quello di Polinesso nell'Ariodante,
creato invece da Maria Caterina Negri, una dei tanti interpreti provenienti
dalla Penisola ed ingaggiati per i teatri londinesi da Händel o dai suoi
concorrenti.[5]

"La prima «divina» in chiave di contralto" fu comunque Vittoria Tesi
Tramontini, detta la «Moretta». Di modeste origini fiorentine, "debuttò
sedicenne a Parma e diventò presto famosa cantando a Dresda nel 1718 e 1719 e
quindi nei maggiori teatri italiani", nonché per una stagione a Madrid, ed
emergendo, "inizialmente, nelle opere di Lotti; quindi nei lavori di Vinci,
Hasse, Leo, Porta, Sarro. A Vienna, in fine di carriera eseguì opere di
Jommelli".[19] Donna di spirito ed intelligente, guardata con rispetto da
letterati e intellettuali, tra cui il Metastasio, espressiva ed elegante
secondo alcuni, brutta secondo altri,[20] di lei si può comunque affermare con
certezza "che era di statura imponente e morbida e flessuosa nei movimenti
scenici perché, a suo tempo, insieme al canto aveva studiato danza. La voce
non era bella, timbricamente, ma ampia ed estesa, soprattutto nel registro
grave. Nel 1719, a Dresda, cantò con grande successo arie composte per voce di
basso [...] Data la statura era molto apprezzata nelle parti maschili, ma
appariva a suo agio anche in quelle femminili [...] Stando ad alcune parti
scritte per lei, la Tesi aveva, come normale estensione, il tratto sol
grave... - fa acuto. Probabilmente nelle variazioni poteva scendere al fa2 e
quindi vantava un'estensione di più di due ottave, d'altronde corrispondente a
quella che, nel Settecento era considerata la più idonea per un vero
contralto".[13]

La specifica fatta da Celletti di " _vero_ contralto" non deve fare meraviglia
vista la notevole approssimazione con cui la definizione di contralto venne
utilizzata nel corso dei primi due secoli di storia dell'opera. "Il termine di
mezzosoprano, in uso nella musica sacra e madrigalistica del secoli XIV e XV,
fu praticamente ignorato dal melodramma del Sei-Settecento e del primissimo
Ottocento, periodi in cui si scrisse e si parlò esclusivamente di soprani e di
contralti".[21] Ciò determinò la tendenza inevitabile a definire "contralti"
anche cantanti non in grado di reggere pienamente le tessiture bassissime
allora previste per questo tipo di voce, o comunque di affrontare quelle
invece assegnate ai soprani che, all'inizio relativamente poco impegnative,
iniziarono ad elevarsi a partire dagli anni trenta del Settecento,
segnatamente ad opera di Händel, fino a divenire acutissime. Si trattava in
sostanza di esecutrici che in epoca moderna verrebbero senz'altro definite
mezzosoprani, ma, siccome tale termine continuava ad apparire sospetto, esse
vennero allora designate con quello più aulico di contralto. "Il caso più
tipico fu quello di Faustina Bordoni Hasse, per la quale sia Hasse, sia
Händel, sia altri compositori adottarono una scrittura da mezzosoprano, sia
pure non molto elevata, ma che spesso fu definita come contralto"[5] Non
comunque da Johann Joachim Quantz, il quale, in una successiva descrizione
della cantante fatta a Charles Burney, resuscitò per lei, _ante litteram_ , il
termine desueto di "mezzosoprano".[22] Un discorso analogo può essere fatto,
ad esempio, per la _musa_ di Vivaldi, _Annina_ Girò, la quale, a suo tempo
costantemente classificata come contralto, viene oggi descritta come
mezzosoprano, fra l'altro un po' deboluccio, da Reinhard Strohm.[23] O,
ancora, passando alla seconda metà del secolo, per "Dorotea Bussani, non di
rado indicata come contralto, ma di fatto mezzosoprano, come dimostrano anche
le parti composte per lei da Mozart (Cherubino delle _Nozze di Figaro_ ,
Despina di _Così fan tutte_ )",[1] e poi per la diva napoleonica Giuseppina
Grassini, anch'ella definita di regola contralto, ma trattata musicalmente da
mezzosoprano in molte delle grandi parti serie per lei composte da Cimarosa,
Nasolini e Zingarelli.[21] Nella seconda metà del secolo, del resto, «ebbe
inizio, tra i sopranisti e i soprani, una frenetica corsa ai sopracuti e anche
i contralti e i tenori cercarono di adeguarsi. Così, come scriveva Metastasio,
nel 1770, a Saverio Mattei, voci leggere e schiarite si sostituirono a quelle
ferme, robuste e sonore d'un tempo, con grave danno per l'espressività»,[13] e
non fa quindi meraviglia che, se non mancarono ovviamente contralti di una
certa rinomanza, si trattasse di interpreti "di livello non eccezionale".[1]

Durante tutto il grande periodo barocco e, in genere nell'opera settecentesca,
"la voce di contralto fu virtualmente sconosciuta in Francia"; infatti, da una
parte, il _bas-dessus_ (letteralmente: _basso-soprano_ ) francese, dal punto
di vista sia dell'estensione che della qualità timbrica, è piuttosto
riferibile al mezzosoprano che non al contralto; dall'altra, comunque, le
cantanti designate come _bas-dessus_ , e quindi i ruoli solistici scritti per
tale tipo vocale, furono estremamente rari. Si ricordano una certa
Mademoiselle Gondré, creatrice del ruolo di contorno di Myrrhine ne _Les
festes de l'Hymen e de l'Amour_ di Rameau, lodata a suo tempo da Rousseau
perché in possesso di "una gran bella voce di _bas-dessus_ " ( _Dictionnaire
de Musique_ , 1768),[24] e soprattutto la leggendaria Mademoiselle Maupin, al
secolo Julie d'Aubigny, cantante e spadaccina, mangiatrice di uomini (e di
donne), per la quale André Campra scrisse quella che è salutata come la prima
parte solistica per _bas-dessus_ dell'opera francese, il ruolo di Clorinda nel
_Tancrède_ del 1702, anche se, per la verità, la parte non scende mai sotto il
re3.[25]

In effetti, come avrebbe ricordato a metà dell'Ottocento Hector Berlioz,[26]
si era ingenerata in Francia, soprattutto nell'ambiente dell' _Opéra_ , la
convinzione secolare che il paese non partorisse, per chissà quale motivo,
contralti; e quindi, praticamente tutte le parti femminili del melodramma
barocco e settecentesco francese sono ascritte al registro di soprano anche
quando sono composte in comode tessiture da mezzosoprano. E questo è vero sia
per il Seicento e per i primi anni del Settecento (così come, del resto, per
l'opera italiana coeva), sia anche per il periodo successivo: le grandi eroine
parigine di Gluck, le due Ifigenie, ma anche Armida e Alceste, sono state
interpretate, in epoca moderna, quasi indifferentemente da soprani e da
mezzosoprani. Contemporaneamente, nei cori, la parte altrove riservata ai
contralti era in Francia eseguita dalla voce maschile, "stridula e forzata"
secondo Berlioz, dei tenori acuti detti _hautes-contre_ , ciò che costrinse lo
stesso Gluck a scompaginare le parti di contralto dei cori delle opere
italiane che andava trascrivendo per il teatro francese, onde adeguarle a tale
tipo vocale.[27]

Con la fine del Settecento e l'inizio dell'Ottocento si verificò nella storia
del canto lirico un fenomeno dalla portata epocale: il disgusto per la pratica
della castrazione, da sempre vietata, ma per circa due secoli largamente
tollerata in tante parti d'Italia, diede origine alla rapida scomparsa dei
castrati dai palcoscenici teatrali. Ciò pose ai compositori coevi il problema
di come sostituirli. Ha osservato in merito Rodolfo Celletti, facendo
riferimento in particolare all'atteggiamento di Gioachino Rossini:

II legame fra il belcantismo e i castrati è così stretto che la scomparsa dei
sopranisti e dei contraltisti, all'inizio dell'Ottocento, corrisponde a un
mutamento radicale della civiltà vocale. Rossini è uno dei compositori che
maggiormente se ne rende conto; in lui, anzi, rimarrà sempre il rimpianto
delle capacità espressive, più ancora che virtuosistiche, delle voci dei
castrati. All'atto pratico, comunque, egli si trova a dover riempire il vuoto
lasciato dall'esodo dei sopranisti e dei contraltisti e, come altri
compositori, si orienta verso la soluzione delle donne che agiscono in vesti
maschili.

È, questo, un espediente tipico del primo Ottocento, anche se trova precedenti
in Italia — in particolare a Napoli - tra la fine del Seicento e i primissimi
del Settecento e nella Londra händeliana poco dopo. In pratica, nel melodramma
serio degli inizi dell'Ottocento si comincia ad accettare il tenore per quelle
parti di giovani amanti e giovani eroi che fino allora erano state appannaggio
dei castrati, ma molto più volentieri ci si serve delle donne e, in specie,
del contralto. Nasce così il <contralto musico>, specialista in parti scritte
per castrati o che, in altri tempi, sarebbero state eseguite da castrati.  

  
[In questo tipo] di voce Rossini intravede la possibilità di far rivivere i
prodigi vocali dei castrati e la sua concezione, se collegata al gusto del
tempo, è d'una logica impeccabile. Anzitutto sussistono le antiche prevenzioni
belcantistiche nei confronti del tenore - che nel melodramma serio continua ad
essere baritonale - se impiegato in parti di amoroso. Poi la corda di
contralto presenta, nel settore grave, inflessioni virili che richiamano,
insieme, certi colori del contraltista castrato e quell'ambiguità sessuale
tanto cara al belcantismo; ma, spinta al settore acuto, poteva acquistare il
timbro chiaro, delicato e brillante del soprano. Di qui la sensazione
acutamente còlta da Théophile Gautier quando ascoltò Marietta Alboni, uno dei
più grandi contralti rossiniani della storia. « Une voix si feminine et en
même temps si male! Juliette et Romeo dans le même gosier! ».[28]

Nella prima parte dell'Ottocento si assiste dunque ad un'improvvisa rinascita,
e quindi al periodo aureo, della diffusione della voce di contralto: i
maggiori operisti dell'epoca scrivono parti importanti per questo timbro
vocale, esso costituisce anzi "il muro maestro" del belcantismo rossiniano (di
quel Rossini, cioè, che di tali operisti fu, e continua ad essere considerato,
il principe), e le voci delle nuove leve canore vengono addestrate ad
affrontare questo tipo di repertorio.[29] Né, "il fenomeno ... fu soltanto
italiano. Tanto per dire: in Austria e in Germania un contralto tedesco
Marianne Marconi Schönberger divenne famosa nelle parti di tenore mozartiano,
come Tito, Belmonte, Tamino".[13] Il "contralto _musico_ ", così chiamato
perché impiegato, nelle compagnie operistiche, in sostituzione dei _musici_
(come, con un eufemismo, erano stati tradizionalmente definiti i castrati),
costituì l'aspetto principale della rinascita della voce di contralto. Prima e
dopo Rossini, "usarono il contralto in _travesti_ Mayr, Paër e i coevi,[30]
fino a giungere a Meyerbeer, Donizetti e Mercadante nelle loro prime
opere".[1] Secondo Celletti, un elenco dei ruoli scritti per il contralto
musico "includerebbe, nei primi trentacinque anni dell'Ottocento, forse più di
un centinaio di casi, [tra cui]: Enrico di Borgogna e Abenamat della _Zoraide
di Granata_ in Donizetti; Edemondo nell' _Emma di Resburgo_ , Almanzor dell'
_Esule di Granata_ in Mayerbeer; Enea nella _Didone abbandonata_ , Osvino de'
_I Normanni a Parigi_ , Don Diego della _Donna Caritea_ e il protagonista
dell' _Uggero il danese_ in Mercadante; Corrado nel _Corsaro_ e Wilfredo dell'
_Ivanohe_ in Pacini e, naturalmente, il Romeo di _Giulietta e Romeo_ di Vaccaj
e dei _Capuleti_ di Bellini".[31] Il contralto _musico_ non fu neanche un
fenomeno limitato esclusivamente all'opera italiana: ancora negli anni trenta
e quaranta dell'Ottocento Michail Glinka affidava al contralto russo Anna
Petrova, specializzata nell'interpretazione di personaggi maschili, i ruoli di
Vanya in _Una vita per lo Zar_ e di Ratmir in _Ruslan e Ljudmila_. L'utilizzo
del contralto nelle parti in _travesti_ non ebbe però carattere di
esclusività, ed anzi "... al contralto [andarono] anche parti di amorosa
nell'opera seria e, soprattutto, nell'opera comica". A tale schema di utilizzo
si atterrà sostanzialmente anche Rossini, che userà "il contralto sia come
amoroso in _travesti_ , sia come primadonna buffa, senza tuttavia escludere
qualche parte di antagonista (ad esempio Andromaca nell' _Ermione_ )",[1] ma
anche Zomira nel _Ricciardo e Zoraide_ ed Emma nella _Zelmira_ (che funge, per
la verità, da amica e sostenitrice della primadonna). Non mancheranno neppure
due ruoli in _travesti_ a carattere non protagonistico, "in un'opera giocosa
(Edoardo della Matilde di Shabran) e in una semiseria: Pippo della _Gazza
ladra_. In questo secondo caso, ... si tratta ... di un'anticipazione delle
parti, dette di paggio, come compariranno più volte in Donizetti e operisti
successivi e nelle quali il personaggio adolescente funge da amico e da
confidente".[32]

L'estensione tipica del contralto dei primi anni dell'Ottocento, soprattutto
nella sua versione rossiniana, fatte salve le eccezioni del caso, "coincide
con il tratto sol2-si4. [...] Al si4 il contralto sale esclusivamente nel
canto vocalizzato (per lo più nelle volate), mentre nel canto sillabico, non
oltrepassa, di solito, il fa4 o il sol4. La tessitura, sempre nel canto
sillabico, gravita in gran parte sul tratto do3-do4".[32]

Nel genere virtuosistico il contralto venne del tutto assimilato al soprano,
dal punto di vista delle difficoltà e dell'articolazione dei passi di agilità.

Il virtuosismo della scrittura rossiniana per il contralto si esplica mediante
l'adozione di tutte le forme melismatiche allora note, comprese le lunghe e
complesse volate o _roulades_ che portano fulmineamente la voce, in ascesa,
anche al si4 e, nel ritorno, al sol2. Di massima sono evitate le formule più
tipiche delle voci acute (come i picchettati e le scale ascendenti
cromatiche), mentre compaiono schemi virtuosistici più adatti alle voci gravi,
come i grandi sbalzi in discesa da una nota acuta a una grave e, in qualche
caso, l'agilità martellata, in cui ogni nota è fortemente accentata. Nella
vocalità spianata, invece, Rossini mette a partito soprattutto la pateticità
alla quale poteva giungere, specie nella zona centrale, una voce sonora e
vellutata.[1]

Come di consueto, se fiorirono cantanti sicuramente individuabili come
autentici contralti, furono numerosi i mezzosoprani che si esibirono nel
repertorio delle prime, o che crearono loro stesse dei ruoli importanti
tipologicamente ascrivibili al contralto. Così, non vengono tradizionalmente
considerati contralti autentici né Adelaide Comelli, prima interprete della
parte di Calbo nel _Maometto II_ ,[33], né Giuditta Grisi, primo Romeo
belliniano; né, per la stessa corrente di idee, erano contralti autentici
Giuditta Pasta, interprete abituale de _La Cenerentola_ o del _Tancredi_ (nei
ruoli titolari), o Maria Malibran quando vestiva i panni di Rosina, Arsace o
addirittura Otello.[34] La nuova leva di contralti fu aperta da Elisabetta
Gafforini, "la più illustre rappresentante dei contralti di genere giocoso per
tutto il periodo che precede l'affermazione di Rossini",[1] alla quale
seguirono nello stesso genere Geltrude Righetti Giorgi e Maria Marcolini.[13]
La prima fu la creatrice dei due ruoli rossiniani rimasti maggiormente in
repertorio, Rosina e Cenerentola, il primo per decenni eseguito da soprani di
coloratura, secondo una prassi avversata al suo sorgere dalla stessa Righetti
Giorgi. La seconda, oltre alle parti di primadonna buffa ne L'equivoco
stravagante, La pietra del paragone e L'italiana in Algeri, interpretò anche
personaggi in _travesti_ nelle opere serie giovanili del compositore di
Pesaro. Si trattava in entrambi i casi di contralti non particolarmente
profondi. La tessitura delle parti composte per la Righetti Giorgi, che pure
era in possesso di un'estensione compresa addirittura tra il fa2 e il
si![Flat.svg](//upload.wikimedia.org/wikipedia/commons/thumb/b/ba/Flat.svg/6px-
Flat.svg.png)4,[35] è molto elevata, da "contralto acuto ( _mezzo contralto_ o
_contraltino_ ) con diversi caratteri del mezzosoprano. A tessiture di
contralto puro, ma non profondissimo, appartengono invece le parti composte
per Marietta Marcolini",[1] con l'eccezione, per la verità, del ruolo di
Ernestina ne _L'equivoco stravagante_ , quello interpretato al suo primo
incontro con Rossini, la cui scrittura "è molto acuta per un contralto, quasi
da soprano". Attrice molto briosa e prestante, "vocalista rifinita e dotata di
grande agilità, ebbe anche un timbro di rara dolcezza. Nel repertorio giocoso
il suo grande personaggio fu Isabella dell' _Italiana in Algeri_ , in quello
serio Ariodante della _Ginevra di Scozia_ di Mayr".[13]

Parti più gravi, come tessitura, "e, in un certo senso, più epicheggianti",[1]
furono composte da Rossini, in inizio di carriera, per Adelaide Malanotte,
veronese, prima interprete di _Tancredi_ , apprezzata da Ferdinand Hérold "per
lo stile, il gusto e la perfetta intonazione",[36] nonché, poco prima di
partire dall'Italia, per Rosa Mariani, creatrice del ruolo di Arsace nella
_Semiramide_ , che per questa parte sarebbe passata alla storia, divenendone
in un certo senso _specialista_ e portandola anche al King's Theatre di Londra
nel 1832.[37] La principale esecutrice di questo tipo di parti fu comunque
Rosmunda Pisaroni, probabilmente il più grande contralto rossiniano del
periodo della piena attività del pesarese come operista. La Pisaroni aveva
esordito come soprano, "ma nel 1816, sembra per consiglio di Rossini, si mutò
in contralto. [...] Ebbe una voce piena, sonora, potente, molto estesa in
basso, tanto che, nel Sestetto «Oppressa, smarrita» del I atto di _Ricciardo e
Zoraide_ , Rossini assegnò [al personaggio da lei interpretato] addirittuta un
mi bemolle sotto il rigo.[38] Era anche molto versata nelle agilità e variava
con molto gusto. Ma la sua dote più tipica fu un fraseggio maestoso, ampio,
ridondante.[39] Fu probabilmente il miglior Malcolm e il miglior Arsace del
suo tempo. [...] La Pisaroni amava spingersi fino agli estremi acuti, ma come
notò Castil-Blaze[40] in _Théâtres Lyriques de Paris_ , in alto il suono era
sottile e chiaro. Aveva due voci: di uomo in basso e di gattina in alto".[41]

Le opere che Rossini compose (o rielaborò) in Francia dopo la sua partenza
dall'Italia nel 1823 non contengono parti rilevanti per contralto, in adesione
al tradizionale disinteresse locale per questo tipo di voce,[42] ma i suoi
lavori italiani continuarono ad essere eseguiti sui palcoscenici lirici
internazionali per diversi decenni, salvo poi gradualmente scomparire del
tutto (con qualche eccezione, come, _in primis_ , _Il barbiere di Siviglia_ ):
ancora nel 1880, comunque, la sua _Semiramide_ fu ad esempio scelta per
l'inaugurazione del maggior teatro lirico di Roma, il Teatro Costanzi. In tale
situazione, furono ancora numerosi i grandi contralti che si affermarono su
quegli stessi palcoscenici. Marietta Brambilla fu probabilmente la prima in
ordine cronologico: nata a Cassano d'Adda, figlia maggiore in una famiglia
straordinaria di cantanti liriche,[43] dotata di un'estensione autenticamente
contraltile compresa tra il sol2 e il sol4, divenne una specialista dei ruoli
in _travesti_ e fu la prima interprete (oltre che di Paolo nella _Francesca da
Rimini_ di Pietro Generali, nel 1828) di Maffio Orsini nella _Lucrezia Borgia_
(1833) e di Pierotto nella _Linda di Chamounix_ (1842) di Donizetti.[44] Più
avanti, nella seconda metà del secolo, sarebbero, tra le altre, emerse ancora,
in ordine cronologico: Barbara Marchisio rimasta famosa per la coppia
indissolubile che formò con la sorella Carlotta, soprano, a cui Rossini stesso
fece in tempo ad affidare i due ruoli solistici femminili nella prima
esecuzione privata della _Petite messe solennelle_ ; Marietta Biancolini,
prima interprete della parte di Laura Adorno ne _La Gioconda_ di Ponchielli;
Guerrina Fabbri, della quale ci sono pervenute registrazioni fonografiche di
grandi brani rossiniani ( _Semiramide_ , _Italiana_ e _Barbiere_ ), belliniani
( _Capuleti_ ) e donizettiani ( _Lucrezia Borgia_ ), oltre che dell'aria
"Figlio mio", dal Profeta di Meyerbeer, dalle quali, "ad onta delle
inevitabili imperfezioni dovute al sistema di registrazione, ... è possibile
farsi un'idea della fenomenale ampiezza dei bassi, e inoltre si percepisce
un'immagine, sia pure riflessa, della vocalizzazione della scuola
rossiniana".[45] La Fabbri fu caldamente proposta a Verdi, da Boito e Ricordi,
come la Quickly ideale per il _Falstaff_ durante la fase di gestazione
dell'opera, ma il compositore bussetano non ne volle sapere, perché gli
appariva appunto troppo _rossiniana_. Esclusa così dalla prima esecuzione
assoluta dell'ultimo melodramma verdiano (1893), la Fabbri si rifece
diventando, sotto la bacchetta di Toscanini, l'interprete fissa del
personaggio in tutte le riprese scaligere fino al 1913.[46]

Prima delle cantanti nominate da ultimo, però, a cavallo della metà
dell'Ottocento, era apparso sui palcoscenici europei (e non solo) "il più
famoso contralto del secolo": Marietta Alboni. "Estesissima anche in alto, era
un autentico contralto dal fa sotto il rigo[48] al sol acuto, quindi fino al
do sovracuto era un eccellente soprano." Questo le permise di interpretare,
oltre ai grandi ruoli, contraltili e mezzosopranili, rossiniani, verdiani,
donizettiani, e a Fidès di Meyerbeer, anche parti come Amina de La sonnambula
o Maria de La figlia del reggimento. D'altro canto, però, "nel 1847, al Covent
Garden di Londra eseguì una parte di baritono, Don Carlo dell' _Ernani_. Su
questo fenomeno vocale si scrisse moltissimo, specialmente in Francia. Il
timbro era vellutato e dolcissimo, l'emissione eccezionalmente spontanea e la
vocalizzazione fluida, spigliata, veloce e fantasmagorica come quella dei
maggiori soprani d'agilità. Come interprete emergeva nel canto affettuoso,
tenero, «volottuosamente lamentoso»."[13] La sua vita e la sua carriera si
svolsero a contatto e all'ombra di Rossini, dal provino che ella fece,
tredicenne, di fronte al grande maestro pesarese, allora consulente del Liceo
Musicale di Bologna, al fine di essere ammessa alla scuola,[49] alla prima
scrittura procuratale dalle entrature dello stesso per darle i mezzi per
terminare gli studi, al rapporto amicale che li legherà durante il lungo
soggiorno parigino di entrambi, alla commovente devozione che la cantante
dimostrerà nei confronti del maestro dopo la sua scomparsa. Già fuori dalle
scene da diversi anni per motivi di ordine familiare, in occasione della
cerimonia funebre di Rossini[50] l'Alboni volle partecipare attivamente alla
commemorazione nella Chiesa della Trinità a Parigi, eseguendo tra l'altro, in
coppia con Adelina Patti, una strofa del _Dies irae_ ( _Liber scriptus_ ),
adattata alla musica del duetto dello _Stabat mater_ , _Quis est homo_ , e
producendo un effetto straordinario. Non solo, ma accettò poi di portare in
_tournée_ , quella _Petite messe solennelle_ che Rossini le aveva confessato
di aver orchestrato pensando alla sua voce e perché fosse lei ad
interpretarla. E, quando nel 1887, si decise di traslare i resti mortali di
Rossini in Santa Croce a Firenze, la sessantunenne pingue cantante, da decenni
ormai stabilitasi a Parigi e divenuta una ricca e sedentaria signora, ma
ancora in possesso di notevoli doti vocali, si armò di penna e calamaio e
scrisse a Roma, al ministro degli esteri Di Robilant, per mettersi "a
disposizione del Governo italiano, reclamando l'onore come italiana e come
scolara dell'immortale Maestro, di cantare la messa (l'ultima composizione
musicale di Rossini) nella mia cara e amata Patria, nel giorno in cui avrà
luogo la cerimonia funebre". Il progetto generoso dell'Alboni non poté andare
in porto, ed ella dovette limitarsi a presenziare in lacrime alla cerimonia di
esumazione della salma nel Cimitero del Père Lachaise: l'inviato parigino de
_Il Fanfulla_ di Roma annotò per il suo giornale che i fotografi avevano
"fissato nello stesso obiettivo quella che fu la più grande esecutrice della
_Cenerentola_ e della _Semiramide_ e ciò che resta di colui che scrisse questi
capolavori",[51] così quasi plasticamente rappresentando l'esaurimento della
vicenda storica del contralto ottocentesco.

Nonostante la fioritura di contralti che si ebbe in parallelo con il successo
della grande produzione rossiniana per questo tipo di voce, l'avvento del
Romanticismo in musica, e dei nuovi gusti artistici ad esso connessi, posero
le basi per la successiva rapida eclissi di questo tipo vocale. Nel quadro di
una generale ripresa della moda delle voci acute, il nuovo realismo romantico
tese a prediligere la voce di soprano, "più innocente ed estatica nelle parti
di innamorata, e più brillante in quelle di primadonna buffa", mentre
determinò l'affermazione del tenore romantico di timbro chiaro che monopolizzò
da allora in poi i ruoli di amoroso. Contemporaneamente, per la prima volta
nella storia dell'opera, la voce di mezzosoprano acquistò una sua vera
autonomia tipologica: troppo realistica per i belcantisti, essa incontrò,
proprio per lo stesso motivo, il gusto dei romantici, che ne fecero
l'antagonista del soprano e talvolta anche una protagonista. In queste
condizioni, il contralto si trovò dapprima relegato alla caratterizzazione di
personaggi adolescenziali e alle parti cosiddette _di paggio_ , come quella di
Smeton nell’ _Anna Bolena_ , o di Pierotto nella _Linda di Chamounix_ , o,
sotto molti punti di vista, quella dello stesso Maffio Orsini della _Lucrezia
Borgia_ , che, se non può più ormai essere considerato un adolescente, ne
mantiene comunque molti aspetti del carattere. "Successivamente si [tornò] al
concetto seicentesco della voce di contralto emblema della tarda età", anche
se ora indirizzata non tanto in senso grottesco, quanto drammatico e finanche
satanico.[52] In effetti, e "su una base assai più ampia di quanto si possa
dire per il basso tra gli uomini, la voce di contralto è [stata] generalmente
considerata come poco romantica",[5] e le conseguenze di ciò si fecero
rapidamente sentire a livello del repertorio: nelle nuove produzioni
operistiche i grandi ruoli per contralto andarono rarefacendosi rapidamente.
Non è probabilmente un caso che una cantante del livello di Marietta Alboni
non sia stata protagonista di nessuna prima esecuzione di qualche rilevanza
storica, e che, alla fine, l'unico personaggio di repertorio che possa essere,
almeno in certo senso, considerato sua creazione, fu il paggio Urbain de _Gli
Ugonotti_ , che Mayerbeer traspose dall'originaria scrittura per soprano e
dotò, appositamente per lei, di una nuova grande aria nel secondo atto ("Non!
– non, non, non, non, non! Vous n'avez jamais, je gage").[5] Verdi aveva in
proposito idee chiarissime: «Non vuol saperne a nessun patto di scrivere per
l'Alboni – ebbe a riferire di lui un funzionario della Fenice all'epoca della
messa in cantiere della _Traviata_.– Egli dice che scrive le sue opere perché
girino, e che un lavoro fatto per l'Alboni non avrebbe più che due o tre noli
all'anno».[53] Nel vastissimo repertorio verdiano esistono due sole parti
maggiori autenticamente contraltili, Federica della _Luisa Miller_ (per di
più, in effetti, di non grande rilievo) e Mrs. Quickly del _Falstaff_ , a cui
viene aggiunto anche il personaggio di Ulrica di _Un ballo in maschera_ ,
seppur non privo di diversi tratti del mezzosoprano,[1] nonché, secondo Piero
Mioli, quello di Maddalena del _Rigoletto_.[54] Il ragionamento fatto per
Ulrica vale anche per Fidès de _Il profeta_ di Meyerbeer, grande personaggio
di madre, tipologicamente contraltile, ma creato da Pauline Viardot, che
autentico contralto sicuramente non era.[55] Wagner scrisse una sola parte per
contralto, Erda ne _L'anello del Nibelungo_ , "i cui vaticinii hanno bisogno
di un timbro sepolcrale", così come soltanto uno sarà il ruolo contraltile di
rilievo riscontrabile nella produzione pucciniana, la vecchia e ottusa Zia
Principessa di _Suor Angelica_.[1]

Nella rarefazione dei ruoli a loro dedicati, è stato inevitabile che i sempre
meno numerosi contralti tendessero a convergere sul ben più nutrito repertorio
mezzosopranile: è tipico il caso della già citata Marietta Biancolini, alla
quale si deve la creazione del personaggio di Laura Adorno ne _La Gioconda_ ,
parte chiaramente riconducibile al registro di mezzosoprano. Viceversa, per i
mezzosoprani è stato naturale affrontare, oltre ai numerosi ruoli collocati a
mezza strada tra i due registri (come la protagonista di _Sansone e Dalila_ di
Saint-Saëns), anche quelli originariamenti scritti per contralto. Si è così
arrivati, a partire dalla fine dell'Ottocento, ad una quasi totale
sovrapposizione dei due registri, al punto che è molto difficile da allora
parlare di contralti _tout court_ , trattandosi invece quasi sempre di "voci
che, pur cantando spesso da mezzosoprano, [mostrano] qualche carattere del
contralto".[5] Perfino a livello terminologico, da una situazione in cui si
parlava solo di "soprani" e "contralti" (inizio dell'Ottocento), si è
scivolati gradualmente, verso la metà del Novecento, all'estremo opposto, in
cui il termine "contralto" era ormai divenuto una rarità.[5]

Ed in relazione ai contralti della prima parte del Novecento, Giacomo "Lauri-
Volpi ( _Voci parallele_ ) scrisse di averne ascoltati soltanto tre: Gabriella
Besanzoni, Margarete Matzenauer e Matilde Blanco Sadun".[13] Altre fonti ne
aggiungono di ulteriori: Clara Butt, Ernestine Schumann-Heink, Sigrid Onegin,
Kathleen Ferrier;[5] la _renaissance_ di Rossini e del Barocco alla fine del
secolo ha riportato a nuova vita il repertorio e il termine di "contralto",
inducendo alcune interpreti a preferirlo a quello, meno _ricercato_ , di
mezzosoprano: Ewa Podleś, Bernadette Manca di Nissa, Sara Mingardo, e più
recentemente le ancor giovani, Marie-Nicole Lemieux, canadese,[56] e Sonia
Prina, italiana[57]. Ad esse va aggiunta, se non altro per l'appassionata
perorazione contenuta nel libro _Ermafrodite armoniche_ (2011),
significativamente intitolata, _Il contralto non è morto!_ , Elisabetta
Fiorillo.[58]

Il termine "contralto" viene anche utilizzato con significati ed in ambiti
diversi, rispetto a quelli trattati nella presente voce.

Per l'impiego della voce maschile nel registro di contralto, si vedano le voci
Contraltista e Castrato.

La **chiave di contralto** è la chiave di do collocata sulla terza linea del
pentagramma, usata in sede scolastica o nelle parti di viola.

In una famiglia strumentale, il termine distingue il taglio di strumento la
cui estensione è simile a quella del registro di contralto vocale (ad es.
sassofono contralto e corno francese[ _senza fonte_ ]) o che si trova compreso
tra il taglio di soprano e quello di tenore della rispettiva famiglia (ad es.
flauto dolce contralto, trombone contralto e flicorno contralto). Talvolta la
nomenclatura degli strumenti contralti differisce da questo schema per motivi
storici: si veda ad esempio la viola (contralto della famiglia degli archi),
il corno inglese (contralto dell'oboe) o il corno di bassetto (molto simile al
clarinetto contralto).

Altri progetti

