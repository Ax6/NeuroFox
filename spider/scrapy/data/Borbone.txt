I **Borbone** sono una delle più importanti e antiche case regnanti in Europa.

Di origine francese, la famiglia è un ramo cadetto dell'antichissima dinastia
dei Capetingi, che in seguito all'estinzione degli altri rami ereditò il trono
di Francia nel 1589.

Dal XVI secolo i suoi esponenti hanno occupato, oltre a quello di Francia
(1589-1792, 1814-1830 e 1830-1848) e di Navarra (1589-1791), anche i troni del
Regno di Spagna (1700-1808, 1813-1868, 1874-1931, 1975-oggi), del Regno di
Napoli (1734-1799, 1799-1806 e 1815-1816), del Regno di Sicilia (1734-1816),
del Regno delle Due Sicilie (1816-1861), del Regno d'Etruria (1801-1807), del
Ducato di Parma e Piacenza (1731-1735, 1748-1802 e 1847-1859), del Ducato di
Lucca (1815-1847) e del Granducato del Lussemburgo (1964-oggi).

Alla famiglia dei Borbone appartengono anche personaggi di grande rilevanza
storica. Su tutti, vanno ricordati Luigi XIV di Francia, noto come il _Re
Sole_ , Filippo V di Spagna, Carlo di Napoli e Ferdinando II delle Due
Sicilie.

Attualmente, i Borbone reggono i troni di Spagna e del Lussemburgo.

Il suo nome deriva dal feudo di Bourbon-l'Archambault che il capostipite della
famiglia, Roberto di Clermont, sesto figlio di Luigi IX il Santo, incamerò,
sposando nel 1279 Beatrice, figlia dell'ultima feudataria di quella regione,
Agnese di Dampierre, e di suo marito Giovanni di Borgogna.  
Il figlio di Roberto, Luigi I di Borbone, ottenne da Carlo IV nel 1327 il
titolo ducale. Il nome rimase alla famiglia anche dopo la confisca del
Borbonese fatta da Francesco I di Francia in seguito al tradimento del
conestabile Carlo III di Borbone-Montpensier.

I rami in cui i Borbone si divisero nel Medioevo furono tre: il principale
incominciato con Pietro I (1310-1356) si estinse quando la figlia di Pietro II
di Borbone signore di Beaujeu, Susanna, ottenne da Luigi XII il diritto di
succedere a tutti i beni dei genitori e sposò il cugino Carlo appartenente al
ramo cadetto di Borbone-Montpensier. La terza linea risale a un nipote di
Roberto, Giovanni di La Marche, il quale in seguito al matrimonio con la
sorella dell'ultimo conte di Vendôme, Bouchard VII, fondò il ramo dei Borbone-
Vendôme, che pervenne al trono di Francia con Enrico IV nel 1589, dando inizio
alla dinastia reale dei Borbone di Francia.

Dal XVI secolo questa famiglia assurse a grande importanza e divenne una delle
protagoniste della storia d'Europa: continuò con successo la lotta contro gli
Asburgo incominciata dai Valois, completò l'unificazione della Francia e fino
al 1848 si identificò quasi con la storia di questa.

A questa famiglia appartennero alcuni sovrani di eccezionale importanza quali
Enrico IV e Luigi XIV.

La famiglia sopravvive in Francia col ramo degli Orléans, sorto con Filippo
(1640-1701), secondogenito di Luigi XIII. I Borbone d'Orléans, dopo aver
tenuto la reggenza di Francia (1715-1723) durante la minorità di Luigi XV,
salirono al trono nel 1830 con Luigi Filippo, esponente delle tendenze
liberali del tempo contro quelle reazionarie del ramo primigenio.

Con la morte di Enrico, conte di Chambord, ultimo rappresentante del ramo
primigenio nel 1883, il ramo degli Orléans è rimasto pretendente al trono di
Francia.

Linee collaterali minori dei Borbone furono quella dei Condé, derivata da
Luigi I di Borbone-Condé, zio di Enrico IV, e quella dei Borbone-Conti,
derivazione della precedente. Esponenti di entrambi i rami furono attivi
sostenitori dell'opposizione nobiliare al tempo della Fronda. I più noti
principi furono Luigi II di Borbone-Condé, detto il Gran Condé, e Luigi Enrico
che fu primo ministro di Luigi XV. Il ramo dei Condé si estinse nel 1830 e
quello dei Conti nel 1814. Altro ramo tuttora esistente, ma considerato
illegittimo, è quello dei Borbone-Busset derivante da Luigi, vescovo di Liegi,
morto nel 1482.

Un ramo breve ma famoso fu quello dei duchi di Vendôme-Mercoeur, incominciato
da un figlio illegittimo di Enrico IV e di Gabrielle d'Estrées.

Prima dell'insediamento in Francia dei Borbone, la famiglia reale era quella
dei Valois, che durante le guerre di religione aveva perso molti territori,
come la regione del Midi-Pyrénées. Questi fatti avevano tolto ai Valois molto
consenso nell'opinione pubblica.

La dinastia borbonica s'insediò in Francia con Enrico IV, nel 1589, dopo la
guerra dei tre Enrichi. Enrico di Borbone era il sovrano del piccolo regno
della Navarra; discendente per linea maschile da Luigi IX di Francia, Enrico
III, re di Francia, lo nominò suo erede, a discapito di Enrico di Guisa.

Enrico di Borbone, di fede ugonotta, per farsi accettare dai francesi dovette
dichiararsi cattolico. In quell'occasione pronunciò la famosa frase «Parigi
val bene una messa», per indicare la sua scarsa convinzione. Nel 1598, il re
emanò il famoso editto di Nantes, che proclamava la libertà religiosa in
Francia. Poco dopo divise l'ex regno in due parti, la parte meridionale andò
alla Spagna, mentre quella settentrionale andò alla Francia: questo era il
prezzo per la pace e la riconquista del sud della Francia.

Morì per mano di un fanatico religioso nel 1610, dopo 21 anni di regno. Gli
successe il figlio, ancora bambino, Luigi XIII.

La dinastia dei Borbone manterrà il potere fino alla Rivoluzione francese e
alla decapitazione di Luigi XVI (gennaio 1793), anche se dopo Napoleone ci
furono altri due monarchi appartenenti a questa dinastia: Luigi XVIII e Carlo
X.

Il più grande esponente di questa dinastia fu Luigi XIV, "il Re Sole", che
regnò dal 1643 al 1715 e che fu artefice di una complessa politica militare,
che accrebbe la potenza della Francia all'interno dell'Europa. Infatti la
Francia, durante il suo regno, conquistò molti territori al Sacro Romano
Impero, che perse nel 1697, con la pace di Rijswick fatta eccezione per la
città di Strasburgo, prima città da lui conquistata. Miglior sorte ebbe la
politica coloniale: oltre a potenziare le compagnie mercantili francesi,
s'impadronì del Senegal. Con la guerra di successione spagnola (1701-1714), i
Borbone si insedieranno anche sul trono di Spagna con Filippo V, nipote di
Luigi XIV.

Altri rami della famiglia Borbone si stabilirono a partire dal XVIII secolo su
troni stranieri. Il primo fu quello dei Borbone di Spagna. Capostipite Filippo
V, nipote di Luigi XIV, il quale, nominato erede nel testamento di Carlo II,
fu proclamato re di Spagna il 2 ottobre 1700; egli tuttavia fu riconosciuto
dalle monarchie europee solo con i trattati di Utrecht e di Rastatt, che
ponevano fine alla cosiddetta guerra di successione spagnola (1701-1714).

I sovrani di questa famiglia, il cui unico esponente ricco di personalità fu
Carlo III (1759-1788, già sovrano fino al 1759 di Napoli e di Sicilia con il
nome di Carlo di Borbone), attraversarono periodi burrascosi; due volte furono
detronizzati (1808 e 1868), dovettero affrontare guerre civili (guerre
carliste) e abbandonare la Spagna nel 1931 pur senza rinunziare ai propri
diritti. Infatti i Borbone sono tornati sul trono con Juan Carlos I, figlio
del pretendente Giovanni, che, designato dal 1969 come successore del generale
Francisco Franco, è diventato re di Spagna nel 1975. Juan Carlos ha abdicato
nel giugno 2014, dopo 39 anni di regno, in favore del figlio Felipe, che è
divenuto nuovo re di Spagna col nome di Filippo VI.

Un secondo ramo fu quello dei Borbone di Napoli: i "Borbone della Real Casa
delle Due Sicilie", fondato nel 1734 dal figlio di Filippo V di Spagna e di
Elisabetta Farnese, il già citato Carlo di Borbone. Asceso quest'ultimo al
trono di Spagna (1759) con il nome di Carlo III, dopo un governo a Napoli che
passò alla storia per le sue riforme riparatrici di malanni secolari, gli
succedette il figlio terzogenito Ferdinando IV di Napoli (III di Sicilia),
che, tornò in possesso dei due Regni in seguito al Trattato di Casalanza
firmato presso Capua del 20 maggio 1815, li unificò nel dicembre 1816 e
assunse il nome di Ferdinando I delle Due Sicilie e regnò lungamente fino al
1825, tranne che per due brevi interruzioni, sulla parte continentale del
regno, nel 1799 (Repubblica Partenopea) e nel 1806-1815 (regni di Giuseppe
Bonaparte e di Gioacchino Murat).

A lui seguirono fino al 1860, anno in cui il Regno delle Due Sicilie fu
annesso al Regno di Sardegna, Francesco I (1825-1830), Ferdinando II
(1830-1859) e Francesco II (1859-60), ultimi sovrani che guidarono il regno
meridionale d'Italia, prima dell'Unità.

La dinastia:

I **Re di Spagna** di Borbone e altre casate europee, ignorando l'ingresso
nella sua Real Casa di questo ramo, riconoscono come attuale Capo della Real
Casa Borbone delle Due Sicilie il cugino S.A.R. il Principe **Pietro** (1968)
Infante di Spagna e Duca di Calabria[5] e la sua discendenza in linea
maschile, avendo Carlo, Duca di Noto, solo discendenza femminile.

Ultimo ramo sorto fu quello dei Borbone di Parma, di cui fu capostipite il
figlio cadetto di Filippo V, don Filippo (1720-1765), il cui nipote Ludovico I
dovette scambiare il Ducato di Parma col Regno di Etruria per l'imposizione di
Napoleone Bonaparte nel 1801.  
Spodestata anche da questo trono, la famiglia dei Borbone-Parma al Congresso
di Vienna ottenne il Ducato di Lucca, in attesa di potere riottenere, alla
morte di Maria Luisa d'Asburgo-Lorena, quello di Parma. Ciò si verificò nel
1847 con Carlo II che, dopo un periodo di regno travagliato, abdicò nel 1849.
Il suo successore Carlo III fu ucciso nel 1854 e l'ultimo duca, il piccolo
Roberto, fu rovesciato dalla rivoluzione del 1859 che portò all'unificazione
italiana.  
Il ramo prospera tuttora e, dal 1964, alcuni nipoti di Roberto sono Granduchi
del Lussemburgo per il matrimonio avvenuto tra la granduchessa Carlotta del
Lussemburgo e il principe Felice di Borbone-Parma.

I Borbone del Lussemburgo sono un ramo cadetto dei Borbone di Parma, e sono
sorti come ramo nel 1964, allorché Giovanni di Borbone - Parma, figlio della
granduchessa Carlotta, è salito al potere nel Granducato nel 1964. Giovanni ha
mantenuto il potere come granduca fino al 2000, allorquando ha abdicato in
favore del figlio Enrico, che è attualmente il granduca regnante.

Ramo della famiglia generatosi da Filippo I di Borbone-Orléans, figlio minore
del re di Francia Luigi XIII, e quindi fratello del Re Sole Luigi XIV. I
membri di questa famiglia furono sempre vicini alla famiglia reale, fino a
costituirsi in una sorta di _dinastia ombra_. Se Filippo II di Borbone-Orléans
fu reggente durante la minore età di Luigi XV, all'epoca della Rivoluzione
francese, l'allora duca di Orléans, Luigi Filippo, detto _Filippo Égalité_ ,
fu l'unico aristocratico di sangue reale a sostenere attivamente la
rivoluzione, fino al punto di votare a favore dell'esecuzione del cugino Luigi
XVI, attirando così su di sé e sui suoi discendenti l'odio di una gran parte
dei monarchici francesi. Egli stesso, tuttavia, venne condannato alla
ghigliottina.

Nel 1830, a seguito della Rivoluzione di luglio che portò alla nuova cacciata
di Carlo X, la casa d'Orléans divenne regnante con il "re borghese" Luigi
Filippo, figlio di Filippo Égalité: egli regnò come monarca costituzionale,
con il titolo di re "dei Francesi" e non più "di Francia", ma fu costretto ad
abdicare a seguito della Rivoluzione del 1848. Tuttora i suoi discendenti,
fiorenti, sono i pretendenti al trono di Francia.

Altri progetti

