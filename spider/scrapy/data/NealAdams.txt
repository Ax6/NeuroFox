**Neal Adams** (New York, 6 giugno 1941) è un fumettista statunitense. È noto
principalmente per le sue storie con protagonisti Lanterna Verde, Freccia
Verde e Batman del periodo detto Silver Age.

Adams frequentò la High School of Industrial Art di Manhattan, e subito dopo
il diploma iniziò a lavorare presso l'industria pubblicitaria. Interessato ai
fumetti, fu messo poi sotto contratto da DC Comics, e collaborò come
disegnatore freelance per Bat Masterson e Archie Comics. Nel 1962 iniziò la
sua carriera nei fumetti come assistente per le strip di Peter Scratch, _Rip
Kirby_ , e _The Heart of Juliet Jones_ prima di realizzare una sua strip, _Ben
Casey_ , che pubblicò dal 1962 al 1965.

Tornato alla DC Comics nel 1968, nel periodo definito "la Silver Age", diventò
un disegnatore di punta dell'azienda con il Deadman di _Strange Adventures_.
Collaborò inoltre con Roy Thomas e Stan Lee (Marvel Comics). Nei primi anni
settanta Adams frequentò Dennis O'Neil, e i due rivitalizzarono personaggi
come Lanterna Verde, Freccia Verde, e Batman, quest'ultimo con storie più
serie e cupe di quelle rappresentate dalla serie televisiva anni sessanta.

Con l'inchiostratore Dick Giordano, Adams fondò la Continuity Associates,
azienda dedicata alla realizzazione di storyboard per pellicole
cinematografiche.

Nel 2010 Adams viene nuovamente ingaggiato dalla DC Comics per disegnare e
sceneggiare una miniserie di Batman, intitolata _Odissey_.[1]

Adams si aggiudicò tre Alley Awards come Miglior Copertina ( _Strange
Adventures_ n. 207, 1967), con Bob Haney il premio Miglior storia( _Best Full-
Length Story_ ) ( _Track of the Hook_ , in _The Brave and the Bold_ n. 79,
1968) e Miglior disegnatore nel 1969; nello stesso anno, fu aggiunto alla
Alley Award _Hall of Fame_.

Vinse anche lo Shazam Awards 1970 per _Best Individual Story_ ( _No Evil Shall
Escape My Sight_ , in _Green Lantern_ n. 76, assieme allo scrittore Dennis
O'Neil), e Miglior disegnatore drammatico. Nel 1971 si aggiudicò un ulteriore
premio come _Best Individual Story_ ( _Snowbirds Don't Fly_ in _Green Lantern_
n. 85) sempre accanto ad O'Neil

Adams fu inoltre finalista per entrare alla Harvey Awards' Jack Kirby Hall of
Fame sia nel 1990 e nel 1991, ma vi fu aggiunto solo nel 1999.

Neal Adams è un sostenitore e un promotore di nuove idee circa l'Universo e
del modello della teoria dell'espansione della Terra proposto dallo scienziato
tedesco Ott Christoph Hilgenberg e, indipendentemente da questo, dall'eminente
geologo australiano Samuel Warren Carey. La teoria dell'espansione della Terra
era stata proposta per la prima volta nel 1878 dal geologo italiano Roberto
Mantovani. Secondo questa teoria sia la Terra che altri corpi celesti si
espandono nel tempo.

Adams ha realizzato un canale su YouTube con video prodotti da lui stesso che
illustrano le sue opinioni sui modelli di espansione del pianeta Terra.

Altri progetti

