Le **nozze** (dal latino _nuptiae_ , da _nuptus_ , nuvola o velo che la sposa
indossa) sono la cerimonia o il _rito di passaggio_ , con cui un matrimonio è
attuato e annunciato alla comunità.

Gli Stati che hanno stipulato accordi con Autorità religiose (tra cui
l'Italia, gli Stati Uniti, il Regno Unito, l'Irlanda e la Spagna) consentono
la trascrizione agli effetti civili del matrimonio celebrato con rito
religioso: in tal caso l'officiante della cerimonia religiosa svolge anche la
funzione di ufficiale dello stato civile.

Negli altri casi il rito religioso non ha effetti civili e le due cerimonie
sono distinte: in alcuni Paesi, pur rimanendo distinti gli effetti che
producono, esse possono essere celebrate congiuntamente.

Le norme che regolano sede e periodi dell'anno in cui tenere le nozze con rito
civile sono variabili. Alcuni ordinamenti richiedono che almeno una delle
parti risieda nella giurisdizione amministrativa dell'Ufficio del registro.

Alcuni Stati, come l'Australia e alcuni Stati degli Stati Uniti d'America
consentono che le nozze si tengano in sedi private: molti personaggi pubblici,
inclusi Michael Jackson e Elton John, hanno optato di sposarsi in Australia
per avere una cerimonia privata.

Altri Stati, inclusa l'Inghilterra, richiedono che la cerimonia civile sia
condotta in luoghi determinati dalla legge (chiesa o ufficio del registro) e
che sia aperta al pubblico. Sono previste speciali licenze d'emergenza quando
una delle parti è un malato terminale.

Tra le usanze del matrimonio in Occidente ci sono il lancio del _bouquet_ di
fiori e quello della giarrettiera (meno diffuso in Italia). Tradizione vuole
che gli sposi lancino a turno i due oggetti verso gli invitati non sposati e
che i prossimi a sposarsi (non necessariamente tra loro) siano chi tra le
donne nubili afferra al volo o è toccata dal bouquet e chi tra gli uomini fa
lo stesso con la giarrettiera.

L'usanza ha probabilmente origine in Europa nel XIV secolo, quando si riteneva
che ottenere un pezzo del vestito della sposa portasse fortuna e gli invitati
cercavano di procurarselo. In alcune versioni più tarde, risalenti al XVII
secolo, la tradizione voleva che gli invitati celibi cercassero di
impossessarsi delle giarrettiere della sposa, appena essa e lo sposo si
fossero coricati sul letto nuziale, fissandole poi al loro cappello, come
segno di buona fortuna. Col tempo queste usanze si sono trasformate nel lancio
degli accessori (fiori, guanti, giarrettiera stessa, ecc.), anche per evitare
che il vestito della sposa fosse rovinato, dato che allora era uno degli abiti
migliori e non era necessariamente usato solo in occasione della cerimonia
nuziale, o che la sposa fosse involontariamente ferita nel tentativo di uno
degli invitati di impossessarsi di parte del vestito o delle giarrettiere.

Il _bouquet_ deriva dall'abitudine, presente anche in molte culture differenti
da quella occidentale/cristiana, di abbellire la sposa con fiori. Secondo
alcune tradizioni rappresenterebbe anche l'ultimo dono fatto dal futuro marito
in qualità di fidanzato.[1]

Per quello che riguarda la giarrettiera, si ritiene che simboleggiasse anche
la verginità della sposa, come una sorta di simbolica cintura di castità
indossata fino a quel momento e rimossa dal marito in prospettiva della prima
notte di nozze. Lo sposo la donava poi all'invitato prossimo a sua volta alle
nozze, il quale provvedeva a farla indossare alla dama che avrebbe dovuto
sposarsi per prima (eventualmente quella che aveva ricevuto il bouquet) o alla
sua futura sposa (se presente).

Se per quello che riguarda il lancio del _bouquet_ di fiori la tradizione è
consolidata, per il lancio della giarrettiera non vi è invece un rituale fisso
e diffuso, anche perché questo indumento è ormai poco utilizzato (soprattutto
dopo la diffusione dei collant) e molte spose non lo indossano. La sempre più
scarsa diffusione del lancio della giarrettiera ha anche creato la falsa
credenza, sovente ripresa dai galatei per matrimoni, che si tratti di un
rituale moderno. La versione tradizionale vuole che sia lo sposo a sfilare la
giarrettiera e lanciarla (o consegnarla) a uno degli ospiti, ma ormai sono
atti eseguiti indifferentemente dallo sposo o dalla sposa, in tutte le quattro
possibili combinazioni.

Lo stesso rituale dello sfilare l'indumento presenta attuazioni differenti:
nelle versioni più "pudiche", è ritenuto sconveniente che la sposa mostri le
cosce e la giarrettiera è indossata o è spostata in occasione del lancio poco
sopra il ginocchio, con la sposa che, seduta, dà il fianco agli invitati;
nelle versioni più "audaci" la gonna dell'abito è alzata, eventualmente con
l'aiuto delle damigelle, con la sposa di solito è in piedi o in posizione
sopraelevata, in modo da porre la rimozione dell'indumento al centro
dell'attenzione, sottolineando il gesto con un tocco _sexy_ e un'adeguata
musica di sottofondo.

Ricorrono versioni intermedie e numerose variazioni sul tema: per esempio, in
alcune tradizioni, il marito sfila la giarrettiera con i denti infilandosi
sotto la gonna; in altre l'usanza è unificata alla tradizione anglosassone
dell'indossare "qualcosa di vecchio, qualcosa di nuovo, qualcosa di prestato e
qualcosa di blu" ( _Something old and something new, Something borrowed and
something blue_ ), e la giarrettiera può essere di colore blu o avere
ornamenti blu.

Se la sposa non indossa la giarrettiera, ma si vuole ugualmente effettuare un
lancio verso gli uomini celibi equivalente a quello del _bouquet_ , è a volte
impiegato un _bouquet_ più piccolo o un altro oggetto, talvolta la scarpa
destra della sposa, sfilata da lei o da una delle sue damigelle o testimoni.

Una tradizione, diffusa principalmente nei secoli passati nelle zone
francofone, prevedeva che la giarrettiera, invece di essere lanciata o donata
intera, venisse fatta a pezzi dal marito e donata a più invitati, in modo
simile a quanto si avviene in alcune zone d'Italia con la cravatta dello sposo
in cambio di una piccola donazione in denaro per gli sposi (eredità del tempo
in cui ai matrimoni amici e parenti facevano una colletta per aiutare gli
sposi a iniziare la vita coniugale). Nei primi anni del XIX secolo, in alcune
regioni italiane, lo sposo dava la giarrettiera in premio al miglior fantino
della gara di equitazione, che faceva parte della cerimonia nuziale.

In alcuni casi al posto del _bouquet_ è usato un mazzo di fiori sciolti, in
modo che il maggior numero di invitate venga colpito, o un secondo _bouquet_ ,
per conservare come ricordo quello usato per la cerimonia. Lo stesso _bouquet_
inizialmente non era sempre composto da fiori meramente decorativi:
soprattutto tra le fasce di popolazione più povere, presentava erba, fiori e
piante commestibili (come la calendula o il finocchio), che potevano essere
quindi consumate anche nel pranzo nuziale.

Per quello che riguarda le persone colpite, in alcune versioni della
tradizione è previsto che l'uomo faccia indossare la giarrettiera alla donna
per poi ballare insieme, anche se non sono fidanzati; in altri casi devono
prestarsi a una meno impegnativa fotografia insieme.

Con la diffusione di relazioni che, rispetto al passato, sono caratterizzate
da una maggiore frequentazione tra uomo e donna e delle convivenze, in alcuni
casi è ritenuto motivo di imbarazzo per donne o uomini non fidanzati essere
"colpiti" dal lancio con al loro fianco coppie già formate da tempo, anche se
non ancora sposate, e causa di sfortuna per queste ultime, per cui i
partecipanti a volte sono ristretti alle sole coppie già formate.

Nel caso in cui una delle partecipanti avesse già fissato la data del
matrimonio e non ricevesse il _bouquet_ , l'evento potrebbe essere inteso come
segno di malaugurio, per cui a volte la sposa provvede a preparare un secondo
_bouquet_ o ad estrarre alcuni fiori dal primo per consegnarli simbolicamente
alla futura sposa.[2][3][4][5][6][7][8]

L'abbigliamento della sposa è oggetto di tradizioni, superstizioni e credenze,
a partire dal colore:

Gli invitati sono tenuti a evitare il colore bianco per il loro abbigliamento,
come sarebbero tenuti, per tradizione, a evitare il nero, anche se è un colore
molto usato, soprattutto nei ricevimenti serali[9].

Nella tradizione anglosassone, si vuole che il giorno delle nozze la sposa
porti con sé:

Il futuro marito non può vedere il vestito da sposa prima della cerimonia:
farlo porterebbe sfortuna.

Alla fine della cerimonia, la sposa lancia il suo _bouquet_ di fiori verso un
gruppo di donne nubili, che competono per afferrarlo; secondo la tradizione la
donna che prende il bouquet avrà la fortuna di essere la prossima a sposarsi.

La sposa tradizionalmente portava con sé una "dote", cioè' un insieme di beni
che la famiglia di una sposa conferisce allo sposo con il matrimonio. Era
tradizione che le famiglie lavorassero per anni per costituire la dote di una
ragazza, ad esempio ricamando lenzuola e biancheria che sarebbero andate nella
casa degli sposi.

L'espressione "luna di miele", che indica il tradizionale viaggio che gli
sposi compiono dopo le nozze, ha origine nordica. Essa fa riferimento al primo
mese di matrimonio (“luna”) e all'idromele, una bevanda alcolica a base di
miele che portava effetti di acidità nel grembo materno, aumentando così la
fertilità. Nell'antica tradizione del Nord (cultura norrena) era usanza, dopo
aver ufficialmente celebrato il matrimonio, che gli sposi trascorressero da
soli il primo mese, consumando idromele ogni giorno.[10]

Una tradizione molto comune è quella dell'uomo che porta in braccio la sposa
oltre la soglia della loro casa al loro primo ingresso. Investigando l'origine
di questa tradizione attorno al 100 d.C., Plutarco formulò tre diverse
ipotesi. Nella prima sosteneva che l'atto di prendere in braccio la sposa era
una messa in scena simbolica del Ratto delle Sabine. In un'altra riteneva
simboleggiasse la riluttanza della sposa a perdere i suoi vestiti, che avrebbe
fatto solo sotto divieto. Nell'ultima suggeriva la fedeltà coniugale - essendo
stata portata in casa da suo marito - l'avrebbe lasciata solo nello stesso
modo.[ _senza fonte_ ] Questo certamente era inquadrato nel contesto di una
cultura patriarcale[ _senza fonte_ ], nella quale si supponeva che una donna
avrebbe potuto lasciare la sua casa solamente quando fosse stata così vecchia
che le persone si sarebbero chieste non di chi fosse moglie, ma di chi fosse
madre. È anche stato ipotizzato che questa tradizione avesse origine da una
credenza romana che fosse meglio per una moglie non inciampare entrando nella
nuova casa.

Giunti al ristorante, o in altri luoghi di festeggiamento, è usanza che gli
sposi debbano ballare davanti agli invitati.

In Italia si dice "Sposa bagnata, sposa fortunata", mentre in Nord Europa e
negli Stati Uniti, la pioggia durante la celebrazione di un matrimonio porta
sfortuna.

La tradizione del Lancio del Riso ha origine dalla tradizione cinese. La
leggenda narra che durante una grave carestia un genio buono si strappo i
denti e li lanciò in una palude. L'acqua trasformò i denti in semi, dai quali
germogliarono un grande numero di piante di riso, che sfamarono l'intera
popolazione. Da allora il riso e diventato simbolo di prosperità e lanciarlo
sugli sposi simboleggia una pioggia di fertilità.

Secondo alcune tradizioni, per avere fortuna la sposa il giorno delle nozze
deve indossare qualcosa di nuovo, qualcosa di vecchio, qualcosa di prestato,
qualcosa di regalato e qualcosa di blu.

Nei Paesi di cultura cristiana, gli sposi si scambiano la _fede nuziale_ (o
_vera_ ), un anello indossato al dito anulare. Lo scambio della fede era già
praticato in epoca romana e pagana, come ci testimonia il giurista romano Gaio
nel II secolo

Alcune antiche tradizioni matrimoniali ancora sopravvivono in qualche forma
nelle cerimonie di oggi. Le donne possono ancora essere simbolicamente "date
via". Tale è la tradizione secondo la quale il padre della sposa accompagna la
sposa all'altare, dove l'attende lo sposo. Se la sposa è orfana, il ruolo del
padre viene assunto dal maschio più anziano della sua famiglia.

Alcune spose ancora giurano di "obbedire" ai loro mariti, e alcuni sposi
giurano di "prendersi cura" delle loro mogli. Questi atti non producono
effetti giuridici in Occidente. In Russia vi era la tradizione che il padre
della sposa donasse al genero una verga, con ciò dandogli l'autorizzazione a
picchiarla se non fosse stata obbediente[11].

Altri progetti

