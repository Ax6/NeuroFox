**Oberdan Biagioni** (Roma, 17 ottobre 1969) è un allenatore di calcio ed ex
calciatore italiano, di ruolo centrocampista.

Era un centrocampista offensivo, dotato di estro, fantasia e rapidità, nonché
uno specialista nei calci di punizione e calci di rigore.[1]

Utilizza il modulo tattico 4-3-3.[2]

È stato lanciato definitivamente dal Cosenza che lo ingaggia per la stagione
1990-1991 dalla Lazio, con la quale aveva esordito in Serie B il 6 marzo 1988
in Lazio-Modena (3-0), facendolo così tornare tra i cadetti dopo il prestito
biennale al Monopoli (squadra militante in Serie C1). Con la squadra rossoblù
disputa due campionati, entrambi sotto la guida di Edoardo Reja che lo schiera
da titolare. Nella squadra silana forma il reparto centrale insieme a Luigi De
Rosa e Giuseppe Compagno. Alla prima stagione ottiene con il Cosenza la
salvezza, mentre in quella successiva sfiora la storica promozione in Serie A
persa invece nell'ultima giornata a Lecce.

A fine stagione passa al Foggia in Serie A, allenato allora da Zdeněk Zeman,
che lo fa debuttare nel in massima serie il 6 settembre 1992 contro il Milan
(sconfitta per 1-0).[1] Con i satanelli Biagioni gioca per una stagione,
totalizzando 24 presenze e 5 reti. L'anno dopo resta ancora in Serie A
trasferendosi all'Udinese, dove, oltre alla retrocessione della sua squadra,
riesce a collezionare 14 gettoni di presenza. La stagione seguente torna di
nuovo in Puglia, ancora nel Foggia, quando il campionato dei rossoneri si
conclude con una retrocessione in Serie B.

A novembre del 1995 riparte dalla Serie B indossando la maglia arancione della
Pistoiese alla quale non bastano i suoi 4 gol in 23 partite per evitare la
retrocessione in Serie C. Così, dopo tre retrocessioni consecutive, Biagioni
torna nel Foggia (Serie B); con i rossoneri gioca pochissimo e a dicembre
passa in Serie C1 alla Fidelis Andria con la quale ottiene subito la
promozione in seconda serie.[2] Resta con la squadra azzurra anche nella
successiva stagione cadetta, in cui è autore di 15 reti in 36 gare. A fine
stagione passa al Brescia (1998-1999), squadra di Serie B. Le rondinelle a
fine torneo si piazzano in settima posizione, con Biagioni che ha giocato 23
partite.

Lo ingaggia nuovamente il Cosenza e con la squadra silana disputa una stagione
di Serie B, venendo allenato da Bortolo Mutti e dal suo ex compagno di squadra
dello stesso Cosenza, Luigi De Rosa. A fine stagione viene ceduto al Crotone,
squadra appena promossa in Serie B per la prima volta nella sua storia; qui
subisce un infortunio.[ _senza fonte_ ] La sua carriera continua poi nelle
serie minori, indossando per due stagioni la maglia del Giulianova in Serie
C1, prima di chiudere in Serie C2 nel Tivoli con il calcio giocato.

Nella massima serie conta 60 presenze e 8 gol, tutti realizzati con la maglia
del Foggia.

Intraprende poi la carriera di allenatore guidando lo stesso Tivoli per due
anni,[3] il Terracina per un altro biennio[3][4] intramezzato dall'esperienza
all'Ostia Mare (durata fino a novembre 2007)[5] e poi l'Andria[3] nel girone B
del campionato di Prima Divisione della Lega Pro, incarico da cui viene
sollevato il 15 settembre 2009.[6]

Il 26 marzo 2012 rileva Alessandro Conticchio come allenatore della Viterbese.
Nell'estate 2012 viene esonerato dalla società Viterbese Calcio e subentra al
suo posto Massimiliano Farris. Dal 27 dicembre 2013 è il nuovo allenatore
dell'Olbia 1905, nel girone G della Serie D. Il 27 ottobre 2014 viene
richiamato alla guida dell'Olbia in Serie D. Dopo aver perso i play off al
terzo turno con la Viterbese, l'Olbia gli conferma la fiducia anche per la
stagione 2015-2016, la prima alla guida dei Bianchi da inizio stagione.

Il 6 gennaio 2016 il neo presidente dell'Olbia, Alessandro Marino, lo esonera
dopo la sconfitta nel derby con la Torres.

Il 22 novembre diventa il nuovo allenatore del Potenza.[7] Al termine della
stagione raggiunge l'obiettivo della salvezza, e nonostante un'iniziale
riconferma[8], il 12 luglio 2017 viene sostituito da Nicola Ragno, reduce
dalla vittoria del campionato con il Bisceglie.[9]

Il 17 ottobre 2018, diventa il nuovo allenatore del Messina al posto
dell'esonerato Pietro Infantino.[10]. Il 10 aprile 2019, nonostante una
situazione di classifica tranquilla ed avendo raggiunto la finale di Coppa
Italia Serie D, viene esonerato per motivi disciplinari[11].

