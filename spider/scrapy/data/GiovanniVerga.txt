**Giovanni Carmelo Verga** (Catania, 2 settembre 1840 – Catania, 27 gennaio
1922) è stato uno scrittore, drammaturgo e senatore italiano, considerato il
maggior esponente della corrente letteraria del verismo.

Giovanni Carmelo Verga viene registrato all'anagrafe di Catania, allora parte
del Regno delle Due Sicilie, il 2 settembre 1840 da una famiglia di piccoli
proprietari terrieri; vista la natura dell'atto di registrazione sia la data
sia il luogo di nascita non sono però universalmente accettati. Il padre dello
scrittore, Giovanni Battista Catalano, era di Vizzini, dove la famiglia Verga
\- di lontane ascendenze spagnole, visto che erano giunti in Sicilia col nome
di Vegas nel 1282 circa[2] \- aveva delle proprietà e discendeva dal ramo
cadetto della famiglia, alla quale appartenevano anche i baroni di
Fontanabianca; la madre si chiamava Caterina Di Mauro e apparteneva ad una
famiglia borghese di Catania. Il nonno di Giovanni, come testimonia il De
Roberto[3] in un articolo raccolto, insieme a molti altri, in un volume a cura
di Carmelo Musumarra, era stato carbonaro e, nel 1812, eletto deputato per
Vizzini al primo Parlamento siciliano.[4] Verga aveva due fratelli, Mario e
Pietro.[2]

Vi è, tuttavia, una seconda tesi secondo cui Verga sarebbe nato in un podere
di campagna di proprietà dello zio don Salvatore in contrada Tièpidi (una zona
di campagna a pochi chilometri dal centro abitato di Vizzini). Questa tesi
sarebbe supportata da diverse ipotesi: la prima riguarda l'epidemia di colera
che nell'estate del 1840 si era abbattuta su Catania e che avrebbe potuto
spingere la famiglia Verga ad abbandonare l'afosa Catania, d'estate, per la
frescura collinare di Vizzini) e a scegliere il piccolo centro del Calatino
per proteggere sia la madre sia il nascituro da ogni potenziale rischio; in
realtà sappiamo che l’ondata di colera si era esaurita nel 1837.

La seconda ipotesi è che, nato prematuro, di sette mesi, il piccolo sarebbe
poi stato riportato nel capoluogo dove il padre, Giovanni Battista Verga
(originario di Vizzini ma residente nel capoluogo), registrò il figlio come
nato a Catania, nell'abitazione di via Sant'Anna, visto che il documento
riporta il numero _284 ter_ , che è una prova del fatto che si tratta di un
atto di famiglia (è probabile, inoltre, che Giovanni Battista Verga avesse
scelto Catania come città ufficiale di appartenenza anche per compiacere la
moglie Caterina Di Mauro (o Mauro), catanese, e anche per comodità, visto che
la futura eventuale richiesta di certificazioni avrebbe necessitato un viaggio
nella distante Vizzini) ma anche questa teoria è priva di prove scritte. La
terza ipotesi riguarda un'annotazione apposta sull'occhiello di una copia
della prima edizione delle _Novelle Rusticane_ , che Verga regalò all'amico
scrittore Luigi Capuana, dove si legge: «A Luigi Capuana "villano" di Mineo \-
Giovanni Verga "villano" di Vizzini» (l'uso del termine _villano_
dimostrerebbe, quindi, come Verga fosse a conoscenza di essere nato in un
piccolo paese di provincia come Capuana, a Vizzini o comunque in una contrada
di campagna). O potrebbe solo essere un atto di amicizia verso il suo amico
Capuana che lui chiamava “compari Liddu”.

Sull'esatta data di nascita l'incertezza è altrettanto ampia, ma si pensa che
sia il 2 settembre del 1840. L'atto di nascita[5] riporta la data del 2
settembre 1840. Il 1º marzo 1915 Verga scrive tuttavia in una sua missiva a
Benedetto Croce quanto segue[6]:

«Illustre amico, sono stato al Municipio per avere la data precisa che
desidera conoscere: 31 agosto 1840, Catania. Io invece credevo fosse il 2,
oppure l'8 settembre dello stesso anno. Eccomi dunque più vecchio di una
settimana, ma sempre con grande stima e affetto per Lei.»

L'8 settembre è in realtà la data di battesimo, celebrato a Catania, mentre
quella di nascita è probabilmente antecedente e potrebbe risalire alla fine di
agosto, se non addirittura il 29, giorno in cui a Vizzini si festeggia San
Giovanni. Il trasferimento da Vizzini a Catania potrebbe spiegare, dunque, il
ritardo nella registrazione e la posticipazione della data. Queste sono,
comunque, solo delle ipotesi, non supportate da alcuna prova. L’unico punto
certo è che la nascita è stata registrata a Catania da Giovanbattista Verga
che dichiara che Giovanni Carmelo è nato alle ore 5 dello stesso giorno, nella
casa posta in Catania, via Sant’Anna numero 8, presentando il bambino, alla
presenza di due testimoni, al senatore del regno ed uffiziale di Stato Civile,
don Francesco Bicocca.

Verga, compiuti gli studi primari presso la scuola di Francesco Carrara, venne
inviato, per gli studi secondari, alla scuola di don Antonino Abate,
scrittore, fervente patriota e repubblicano, dal quale assorbì il gusto
letterario romantico e il patriottismo. Abate faceva leggere ai suoi allievi
le opere di Dante, Petrarca, Ludovico Ariosto, Torquato Tasso, Vincenzo Monti,
Manzoni e pagine dell' _Estetica_ di Hegel; inoltre proponeva anche il romanzo
storico-patriottico _I tre dell'assedio di Torino_ (scritto nel 1847) del
poeta catanese Domenico Castorina, che era lontano parente di Verga e che a
quei tempi era considerato dai contemporanei "il miglior poeta e scrittore
catanese della prima metà dell'Ottocento".[7]

Nel 1854, a causa di un'epidemia di colera, la famiglia si rifugiò nella
campagna di Tèbidi e vi ritornerà nel 1855 per lo stesso motivo. I ricordi di
questo periodo, legati alle sue prime esperienze adolescenziali e alla
campagna, ispireranno molte delle sue novelle, come _Cavalleria rusticana_ e
_Jeli il pastore_ , oltre al romanzo _Mastro-don Gesualdo_. A soli 16 anni,
tra il 1856 e il 1857, Verga scrisse il suo primo romanzo d'ispirazione
risorgimentale _Amore e patria_ rimasto inedito. Il romanzo infatti ottenne
giudizio positivo da parte di Abate, ma venne considerato immaturo
dall'insegnante di latino, don Mario Torrisi, che lo convinse a non
pubblicarlo. Iscrittosi nel 1858 alla facoltà di legge all'Università di
Catania, non dimostrò però grande interesse per le materie giuridiche e nel
1861 abbandonò i corsi, preferendo dedicarsi all'attività letteraria e al
giornalismo politico. Con il denaro datogli dal padre per concludere gli
studi, il giovane pubblicò a sue spese il romanzo _I carbonari della montagna_
(1861\- 1862), un romanzo storico che si ispira alle imprese della Carboneria
calabrese contro il dispotismo napoleonico di Murat. La sua fu dunque una
formazione irregolare che, come scrive Guido Baldi,[8] "... segna
inconfondibilmente la sua fisionomia di scrittore, che si discosta dalla
tradizione di scrittori letteratissimi e di profonda cultura umanistica che
caratterizza la nostra letteratura, anche quella moderna: i testi su cui si
forma il suo gusto in questi anni, più che i classici italiani e latini sono
gli scrittori francesi moderni di vasta popolarità, ai limiti con la
letteratura di consumo, come Alexandre Dumas padre ( _I tre moschettieri_ ) e
figlio ( _La signora delle camelie_ ), Sue ( _I misteri di Parigi_ ), Feuillet
( _Il romanzo di un giovane povero_ )". Oltre a questo genere di romanzi egli
prediligeva i romanzi storici italiani, soprattutto quelli a carattere
fortemente romantico, come quelli di Guerrazzi la cui influenza si coglie
anche nel suo terzo romanzo, pubblicato nel 1863, dapprima a puntate sulle
appendici della rivista fiorentina _La nuova Europa_ , intitolato _Sulle
lagune_ , nel periodo in cui, ottenuta ormai l'Italia l'indipendenza, Venezia
è ancora sotto la potenza austriaca. Il romanzo narra la vicenda sentimentale
di un ufficiale austriaco con una giovane veneziana in uno stile severo e
privo di retorica. Entrambi innamorati della vita finiranno per morire
insieme. Verga lavorò in questo periodo frequentemente anche ad Acitrezza ed
Acicastello.

In Sicilia si verificò un periodo di violente sommosse popolari per
l'abolizione del dazio sul macinato e, soprattutto nella provincia catanese,
si assistette alla reazione dei contadini che, esasperati, arrivarono ad
uccidere e a saccheggiare le terre. Sarà Nino Bixio che, con la forza,
riuscirà a riportare l'ordine. Nella novella _Libertà_ , il Verga rivive con
forza drammatica una di queste rivolte, quella di Bronte.

«Sciorinarono dal campanile un fazzoletto a tre colori, suonarono le campane a
stormo, e cominciarono a gridare in piazza: "Viva la libertà!". Come il mare
in tempesta. La folla spumeggiava e ondeggiava davanti al casino dei
_galantuomini_ , davanti al Municipio, sugli scalini della chiesa: un mare di
berrette bianche, le scuri e le falci che luccicavano[9].»

Con l'arrivo di Garibaldi a Catania venne istituita la Guardia Nazionale e
Verga, nel 1860, si arruolò in essa prestando servizio per circa quattro anni
ma, non avendo inclinazioni per la disciplina militare, se ne liberò con un
versamento di 3.100 lire[10] alla Tesoreria Provinciale. Nel frattempo,
insieme a Nicolò Niceforo, conosciuto con lo pseudonimo di Emilio Del Cerro,
fondò il settimanale _Roma degli Italiani_ , che si basava su un programma
anti-regionale, e lo diresse per tre mesi oltre a collaborare alla rivista
_L'Italia contemporanea_. Il settimanale passerà in seguito sotto la direzione
di Antonino Abate.

Nel 1862, Verga e Niceforo ritentano l'esperienza con la rivista letteraria
_L'Italia contemporanea_ sulla quale il Verga pubblica la sua prima novella
verista, _Casa da thè_. La rivista però ha breve durata e, dopo il primo
numero, viene assimilata da Enrico Montazio alla rivista fiorentina _Italia,
veglie letterarie_.

Anche il giornale l' _Indipendente_ , fondato e diretto da Verga sempre nel
'62, venne, dopo dieci numeri, lasciato alla direzione dell'Abate. In quello
stesso anno Verga pubblicò sulla _Nuova Europa_ le prime due puntate del
romanzo _Sulle lagune_ che verranno sospese per un anno e infine riprese
dall'inizio e terminate il 15 marzo 1863 dopo 22 puntate.

Verso la fine di aprile o agli inizi di maggio 1865 si recò per la prima volta
a Firenze, dopo aver abbandonato gli studi di legge presso l'Università di
Catania.[11] In questo periodo scrisse una commedia, che è stata pubblicata
solo nel 1980, dal titolo _I nuovi tartufi_ , che venne inviata, sotto forma
anonima, al Concorso Drammatico bandito dalla Società d'incoraggiamento
all'arte teatrale ma senza successo e il romanzo _Una peccatrice_.

Firenze era a quei tempi la capitale del Regno e rappresentava il punto
d'incontro degli intellettuali italiani e il giovane Verga avrà modo di
conoscere, in questo primo breve periodo, Luigi Capuana, allora critico della
_Nazione_ , i pittori Michele Rapisardi e Antonino Gandolfo, il maestro
Giuseppe Perrotta e il poeta Mario Rapisardi.

A Firenze ritornerà nell'aprile 1869 dopo che la nuova epidemia di colera
diffusasi nel 1867 l'aveva costretto, insieme alla famiglia, a trovare rifugio
dapprima nelle proprietà di Sant'Agata li Battiati e poi a Trecastagni.

A Firenze, dove rimarrà fino al 1871, decise quindi di stabilirsi avendo
compreso che la sua cultura provinciale era troppo restrittiva e che gli
impediva di realizzarsi come scrittore.

Nel 1866 l'editore torinese Negro gli aveva intanto pubblicato _Una
peccatrice_ , un romanzo di carattere autobiografico e fortemente
melodrammatico, che narra la vicenda di un piccolo borghese catanese, Pietro
Brosio, che, pur avendo ottenuto la ricchezza e il successo ed essere riuscito
a conquistare la donna dei suoi sogni, Narcisa, ritornerà alla sua mediocrità
dopo che Narcisa, impazzita per amore, si toglierà la vita.

Gli anni fiorentini saranno fondamentali per la formazione del giovane
scrittore che avrà modo di conoscere artisti, musicisti, letterati e uomini
politici oltre che frequentare i salotti più conosciuti del momento.

Con una lettera di presentazione di Mario Rapisardi si introdusse facilmente
in casa dello scrittore e patriota Francesco Dall'Ongaro dove incontrò
Giovanni Prati, Aleardo Aleardi, Andrea Maffei e Arnaldo Fusinato.

Introdotto dal Dall'Ongaro presso i salotti culturali di Ludmilla Assing e
delle signore Swanzberg, madre e figlia entrambe pittrici, conobbe Vittorio
Imbriani e altri letterati. Iniziò quindi a condurre una vita mondana
frequentando il Caffè Doney, dove conobbe letterati e attori, il Caffè
Michelangelo, luogo d'incontro dei pittori macchiaioli più noti dell'epoca e
recandosi spesso alla sera a teatro.

Risale a questo periodo la stesura del romanzo epistolare _Storia di una
capinera_ che apparve nel 1870 sul giornale di moda _Il Corriere delle Dame_ e
che l'anno seguente verrà pubblicato, per interessamento del Dall'Ongaro,
dalla tipografia Lampugnani di Milano. La prefazione al romanzo venne scritta
dal Dall'Ongaro che riportava la lettera da lui scritta a Caterina Percoto per
presentarle il libro. Il romanzo ebbe un gran successo e Verga incominciò ad
ottenere i suoi primi guadagni.

Il 20 novembre 1872 Verga si trasferì a Milano dove si fermerà, pur con
diversi e lunghi ritorni a Catania, fino al 1893. Lo presenteranno l'amico
Capuana con una lettera per il romanziere Salvatore Farina direttore della
_Rivista minima_ e il Dall'Ongaro con una al pittore e scrittore Tullo
Massarani.

A Milano frequenterà in modo assiduo il salotto Maffei dove conoscerà i
maggiori rappresentanti del secondo romanticismo lombardo e si incontra con
l'ambiente degli scapigliati, legando soprattutto con Arrigo Boito, Emilio
Praga e Luigi Gualdo.

Frequentando i ristoranti, come il Cova e il Savini, ritrovo di scrittori e
artisti, conosce Gerolamo Rovetta, Giuseppe Giacosa, Emilio Treves e il Felice
Cameroni con il quale intreccerà una fitta corrispondenza epistolare molto
interessante sia per le opinioni sul verismo e sul naturalismo espresse, sia
per i giudizi dati sulla narrativa contemporanea, da Zola a Flaubert, a
D'Annunzio. Conoscerà inoltre il De Roberto con il quale sarà amico per tutta
la vita.

Gli anni milanesi saranno ricchi di esperienze e favoriranno la nuova poetica
dello scrittore. Risalgono a questi anni _Eva_ (1873), _Nedda_ (1874), _Eros_
e _Tigre reale_ (1875). Sono opere che si iscrivono nella poetica
tardoromantica del primo Verga, ad eccezione di _Nedda_ , anticipo verista,
corrente di cui lo scrittore catanese sarà il massimo esponente dalle novelle
di _Vita dei campi_ in poi.

Lo scrittore intanto si era avvicinato ad autori nuovi per tematiche e forme,
come Zola, Flaubert, Balzac, Maupassant, Daudet, Bourget, e aveva iniziato un
abbozzo del romanzo _I Malavoglia_.

Nel 1877 verrà pubblicata dall'editore Brigola una raccolta di novelle,
_Primavera e altri racconti_ , che erano precedentemente apparsi sulle riviste
_Illustrazione italiana_ e _Strenna italiana_ , che presentano stile e
soggetto diversi dai precedenti scritti.

Nel 1878 apparve sulla rivista _Il Fanfulla_ la novella _Rosso Malpelo_ e nel
frattempo egli iniziò a scrivere _Fantasticheria_. Lo stesso anno morì sua
madre.[2]

Risale a questi anni il progetto, annunciato in una lettera del 21 aprile
all'amico Salvatore Paolo Verdura,[12] di scrivere un ciclo di cinque romanzi,
_Padron 'Ntoni_ , _Mastro-don Gesualdo_ , _La Duchessa delle Gargantas_ ,
_L'onorevole Scipioni_ , _L'uomo di lusso_ , che in origine avrebbero dovuto
essere titolati la _Marea_ per poi essere cambiati in _I vinti_ , che,
nell'intenzione del Verga, dovevano rappresentare ogni strato sociale, da
quello più umile a quello più aristocratico e sarà questo "l'inizio della più
felice e fervida stagione narrativa dello scrittore catanese".[13]

Il 5 dicembre 1878 Verga ritornò a Catania in seguito alla morte della madre e
farà seguito un lungo periodo di depressione. In luglio lasciò Catania e, dopo
essere stato a Firenze ritornò a Milano dove ricomincerà, con maggior fervore,
a scrivere. Nell'agosto 1879 uscirà _Fantasticherie_ sul _Fanfulla della
domenica_ e, nello stesso anno, scriverà _Jeli il pastore_ oltre a pubblicare,
su diverse riviste, alcune novelle di _Vita dei campi_ che vedrà la luce
presso l'editore Treves nel 1880.

Nel 1881 apparve sul numero di gennaio della _Nuova Antologia_ l'episodio
tratto da _I Malavoglia_ che narra della tempesta con il titolo _Poveri
pescatori_ e, nello stesso anno, verrà pubblicato da Treves il romanzo che
sarà però accolto molto freddamente dalla critica come confesserà il Verga
stesso all'amico Capuana in una lettera dell'11 aprile da Milano: " _I
Malavoglia_ hanno fatto fiasco, fiasco pieno e completo. Tranne Boito e
Gualdo, che ne hanno detto bene, molti, Treves il primo, me ne hanno detto
male".[14]

Nel 1882, oppresso da bisogni economici, pubblicò presso l'editore Treves il
romanzo _Il marito di Elena_ dove verranno ripresi i temi erotico-mondani
della prima maniera anche se con una più accurata indagine psicologica.

Risale a questo periodo la stesura delle future " _Novelle rusticane_ " che
verranno pubblicate man mano su alcune riviste.

Durante la primavera lo scrittore si recò a Parigi dove incontrerà lo
scrittore svizzero di lingua francese Louis Edouard Rod, conosciuto l'anno
precedente, che nel 1887 pubblicherà _I Malavoglia_ nella traduzione francese.
Dopo Parigi compì un altro viaggio a Médan per vedere Zola e a giugno si recò
a Londra. Alla fine dell'anno, ma con data 1883, pubblicò la raccolta di
dodici novelle con il titolo _Novelle rusticane_ dove si fa predominante il
tema della "roba". Lavorava intanto intensamente ai racconti _Per le vie_ ,
iniziati l'anno precedente, che saranno pubblicati sul _Fanfulla della
domenica_ , nella _Domenica letteraria_ e sulla _Cronaca bizantina_ e da
Treves nello stesso anno.

Il 1884 sarà caratterizzato dall'esordio teatrale dello scrittore che,
adattando la novella omonima apparsa in _Vita dei campi_ , mise in scena
_Cavalleria rusticana_ che verrà rappresentata il 14 gennaio 1884 dalla
compagnia di Cesare Rossi al Teatro Carignano di Torino e avrà come attori
Eleonora Duse nella parte di Santuzza e Flavio Andò nella parte di Turiddu. Il
dramma, come già aveva intuito il Giacosa che aveva seguito il lavoro del
Verga, ottenne un grande successo.

Confortato da ciò, Verga preparò un'altra commedia adattando una novella di
_Per le vie_ , _Il canarino del n. 15_ , e il 16 maggio 1885, con il titolo
_In portineria_ , essa venne rappresentata a Milano al Teatro Manzoni, senza
però ottenere il successo di quella precedente.

Afflitto da una grave crisi psicologica dovuta alle preoccupazioni di
carattere finanziario e dal fatto che non riusciva a portare avanti come
voleva il _Ciclo dei Vinti_ , decise di ritornare in Sicilia. Nel 1887 uscì,
presso l'editore Barbèra di Firenze, la raccolta _Vagabondaggio_.

Gli anni tra l'86 e l'87 li trascorse lavorando, ampliandole, alle novelle
pubblicate dal 1884 in poi per la raccolta _Vagabondaggio_ che uscirà nel 1887
presso l'editore Barbèra.

Nel 1890 soggiornò per un periodo di alcuni mesi a Roma e all'inizio
dell'estate ritornò in Sicilia e, tranne alcuni soggiorni a Roma, vi rimase
fino al novembre del 1890. Terminata nel frattempo la prima stesura del
romanzo _Mastro-don Gesualdo_ , esso venne pubblicato a puntate sulla rivista
_La Nuova Antologia_.

Durante il 1889 si dedicò completamente alla revisione del _Mastro-don
Gesualdo_ che venne dato alle stampe, da Treves, a fine anno ottenendo una
buona accoglienza sia dal pubblico sia dalla critica.

Lo scrittore, rincuorato dal buon successo del romanzo, progettò di continuare
il _Ciclo dei Vinti_ con _La duchessa di Leyra_ e _L'Onorevole Scipioni_
mentre continuò la pubblicazione delle novelle che faranno poi parte delle due
ultime raccolte.

L'8 aprile 1890, al Teatro Costanzi di Roma, venne intanto messa in scena
_Mala Pasqua_ tratta dalla novella dello scrittore che però non ottenne un
gran successo. Solo un mese dopo venne rappresentata, nello stesso teatro,
l'opera _Cavalleria rusticana_ musicata da Pietro Mascagni riscuotendo grande
applauso di pubblico e di critica.

L'opera continuò ad essere rappresentata con sempre maggior successo e il
Verga chiese al musicista e all'editore, come da accordi pattuiti, la parte di
guadagno per i diritti d'autore. Gli verrà offerta una modesta cifra, 1.000
lire che il Verga non volle accettare. Rivoltosi alla Società degli Autori,
che si dimostrò solidale con lo scrittore, egli sarà però costretto ad agire
attraverso vie legali. Ha inizio così nel 1891 una complessa vicenda
giudiziaria che sembra concludersi, il 22 gennaio 1893, allorché Verga
accetta, _una tantum_ , la somma di lire 143.000 come "compensazione
finale".[15]

Nel 1891 erano intanto usciti presso l'editore Treves _I ricordi del capitano
d'Arce_ e nel 1894 _Don Candeloro e C.i_.

Nel 1893 lo scrittore si trasferì definitivamente a Catania dove rimase, a
parte qualche breve viaggio a Milano e a Roma, fino alla morte. Sebbene
continuasse a scrivere, si dedicò anche alla fotografia.

Ebbe inizio tuttavia la sua crisi creativa, che gli impedì di proseguire sulla
strada del Verismo, per riaccostarsi allo stile post-romantico.[16] Non smise
mai, tuttavia, di tentare il completamento del _Ciclo dei Vinti_ : nel 1895
iniziò minuziose indagini di costume che affermava necessarie per il terzo
romanzo dei _Cicli dei vinti_ , _La duchessa di Leyra_ , che però non terminò
mai (ci rimangono solamente il primo capitolo e un frammento del secondo), a
causa della difficoltà di mantenere la poetica dell'impersonalità verso le
classi agiate che disprezza, e che aveva già descritto efficacemente nei
romanzi milanesi.[16]

Da alcuni anni lo scrittore aveva intanto intrapreso una relazione con la
pianista Dina Castellazzi, contessa di Sordevolo che durò tutta la vita, anche
se la riluttanza del Verga al matrimonio ridusse la relazione amorosa ad
un'affettuosa amicizia. Un'altra relazione sentimentale conosciuta fu con la
contessa milanese Paolina Greppi Lester, che durò dal 1878 al 1905. La Greppi
è l'amica del Verga che compare, in forma romanzata, come interlocutrice in
_Fantasticheria_ , la novella che racconta il soggiorno della coppia ad Aci
Trezza, e che è considerata il preludio a _I Malavoglia_.[17]

Presso Treves, vennero pubblicati nel 1896 i drammi _La lupa_ , _In
portineria_ , _Cavalleria rusticana_ , tutti ricavati da novelle. _La Lupa_
venne rappresentata con successo sulle scene del Teatro Gerbino di Torino e a
metà dell'anno lo scrittore ricominciò a lavorare a _La duchessa di Leyra_.

Sulla rivista di Catania _Le Grazie_ , il 1º gennaio 1897, venne pubblicata la
novella intitolata _La caccia al lupo_ e l'editore Treves pubblicò una nuova
versione di _Vita dei campi_ , con le illustrazioni di Arnaldo Ferraguti che
presentava notevoli cambiamenti se confrontata all'edizione del 1880.

Nel 1896, lo scrittore, che non era mai stato un progressista, ma comunque di
idee liberali, approvò la repressione delle proteste sindacali dei _Fasci
siciliani_ attuata dal governo di Francesco Crispi, segno della sua
rivoluzione politica, e del suo distacco totale dalle idee politiche dei
naturalisti francesi come Émile Zola. Essi infatti credevano nel socialismo,
mentre il pessimismo verghiano lo porta a negare ogni riscatto degli umili che
si distaccano dalla tradizione, verso cui prova comunque simpatia, e nei suoi
ultimi anni Verga adottò idee conservatrici, anche se continuava comunque a
provare disgusto verso le classi ricche.[16] Egli giustificò anche la
sanguinosa repressione dei moti di Milano ad opera di Fiorenzo Bava-Beccaris,
esprimendo anche una certa insofferenza verso la democrazia parlamentare, e
appoggiò il colonialismo italiano.[18] Queste posizioni furono dovute anche ad
alcune leggi economiche che avevano, a suo dire, danneggiato la produzione dei
suoi agrumeti, e, durante la vecchiaia, la sua chiusura contro il resto del
mondo e la sua riservatezza aumentarono sempre di più.[18] Nonostante questo,
mantiene comunque una certa benevolenza per le classi umili. Sembra intanto
proseguire assiduamente la stesura de _La duchessa di Leyra_ , come si
apprende da una lettera scritta all'amico Edouard Rod nel 1898, notizia
confermata da _La Nuova Antologia_ che ne annuncia la prossima
pubblicazione.[19]

Nel 1901 furono rappresentati i bozzetti _La caccia al lupo_ e _La caccia alla
volpe_ al teatro Manzoni di Milano e gli stessi saranno pubblicati nel 1902
dall'editore Treves.

Alla morte del fratello Pietro, avvenuta nel 1903, il Verga ebbe in affido i
nipoti, Giovanni Verga Patriarca, Caterina e Marco, che poi adottò facendone i
suoi figli adottivi.[2]

Nel novembre dello stesso anno venne rappresentato, sempre al teatro Manzoni,
il dramma _Dal tuo al mio_ che uscirà solamente nel 1905 a puntate su _La
Nuova Antologia_ e vedrà le stampe, ancora da Treves, nel 1906.

Lontano ormai dalla scena letteraria, il Verga rallentò notevolmente la sua
attività di scrittore per dedicarsi in modo assiduo alla cura delle sue terre
anche se, come abbiamo notizia da una lettera all'amico Rod del 1º gennaio
1907, egli continuava a lavorare a _La duchessa di Leyra_ del quale vedrà la
luce un solo capitolo pubblicato postumo in _La Letteratura_ a cura del De
Roberto il 1º giugno 1922. Al De Roberto lo scrittore affidò, tra il 1912 e il
1914, la sceneggiatura cinematografica di alcune delle sue opere ed egli
stesso provvedette alla riduzione della _Storia di una capinera_ e de _La
caccia al lupo_ allo scopo di farne una versione per il teatro.

Nel 1915, alla prima guerra mondiale, prese posizione a fianco degli
interventisti, entrando a far parte dell'Associazione Nazionalista Italiana, a
fianco di Enrico Corradini e Gabriele D'Annunzio, del quale apprezzava
l'azione politica. Nel dopoguerra si avvicinò al movimento fascista, mostrando
simpatia per la figura politica in ascesa di Benito Mussolini, anche se non si
iscrisse mai ai Fasci di combattimento.[18]

La sua ultima novella, intitolata _Una capanna e il tuo cuore_ , risale al
1919 e fu pubblicata anch'essa postuma, il 12 febbraio 1922 sull'
_Illustrazione italiana_ , mentre nel 1920 verrà pubblicata un'edizione
riveduta delle _Novelle rusticane_ a Roma sulla rivista _La Voce_.

Nel luglio di quell'anno, per gli ottanta anni dello scrittore, si tennero a
Catania le onoranze presso il Teatro Massimo Vincenzo Bellini alla presenza
dell'allora Ministro della Pubblica Istruzione Benedetto Croce e il discorso
ufficiale fu tenuto da Luigi Pirandello. Sempre in quell'anno Verga ricevette,
a Roma, la nomina di senatore del Regno, per decisione del Re Vittorio
Emanuele III. Furono tra le poche apparizioni pubbliche dello scrittore dopo
il ritiro a Catania.

Il 24 gennaio 1922, colto da ictus, non riprese conoscenza e il 27 gennaio
morì per emorragia cerebrale a Catania nella casa di via Sant'Anna, assistito
dai nipoti e dall'amico De Roberto[20], e dopo aver ricevuto l'estrema
unzione, richiesta dai familiari nonostante durante tutta la vita fosse stato
dichiaratamente scettico, se non ateo e materialista. Il patrimonio di Verga
passò, in maggioranza, al nipote primogenito Giovanni Verga Patriarca.[21]

Giovanni Verga riposa oggi nel "viale degli uomini illustri" del cimitero
monumentale di Catania.[22]

L'ideologia che sta alla base della sua letteratura migliore è una personale
ripresa della scientificità, dell'impersonalità e del positivismo dei
naturalisti, declinati in senso pessimistico, senza alcuna speranza di
miglioramento sociale. Forte è l'influsso di alcune teorie dell'epoca, come
quella del darwinismo sociale. Agli umili delle sue novelle e romanzi è negata
quasi ogni speranza, sia provvidenziale rifacendosi allo stile del Manzoni,
sia laica e sociale di ispirazione Zoliana. Verga nega che una vera felicità
sia presente o raggiungibile anche da parte degli appartenenti alle classi
ricche, data la rappresentazione che egli ne fa sia nei romanzi non veristi,
sia in alcune parti del _Ciclo dei Vinti_ e delle novelle. Solo alcuni valori,
come la famiglia, il proprio ambiente e il lavoro ("ideale dell'ostrica")
possono dare un po' di serenità.[23]

Altri progetti

