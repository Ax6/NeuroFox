**Bernard Johan Herman Haitink** (Amsterdam, 4 marzo 1929) è un direttore
d'orchestra olandese.

È stato insignito dell'Ordine dell'Impero Britannico nel 1977 e dell'Ordine
dei Compagni d'Onore dal 2002, in entrambi i casi come membro onorario essendo
straniero.[1].

Haitink nacque ad Amsterdam e studiò musica nel conservatorio della sua città.
Egli iniziò come violinista in orchestra prima di cominciare i corsi di
direzione d'orchestra sotto Ferdinand Leitner dal 1954 al 1955. Divenne quindi
secondo direttore della _Netherlands Radio Union Orchestra_ (Radio
Filharmonisch Orkest) di Hilversum nel 1955 e quindi nel 1957 ne divenne
direttore principale fino al 1961. Il suo debutto con una grande orchestra
avvenne il 7 novembre 1956 alla guida della massima istituzione musicale
olandese, l'Orchestra reale del Concertgebouw di Amsterdam, in sostituzione
dell'indisposto Carlo Maria Giulini. Dopo la morte del maestro Eduard van
Beinum, il 1º settembre 1959, divenne primo direttore della KCO, e quindi nel
1961 divenne direttore principale, carica che condivise, fino al 1963, con
Eugen Jochum. Successivamente divenne l'unico direttore principale fino al
1988. Nel 1999 venne nominato direttore onorario.

Nel corso della sua carriera è stato direttore principale della London
Philharmonic Orchestra dal 1967 al 1979, direttore musicale del Glyndebourne
Festival Opera dal 1977 al 1987, della Royal Opera House (The Royal Opera) di
Londra dal 1987 al 2002 e della European Union Youth Orchestra dal 1994 al
2000.

A Glyndebourne con la London Philharmonic Orchestra dirige nel 1972 Die
Entführung aus dem Serail, nel 1973 Die Zauberflöte con Edita Gruberová, nel
1975 The Rake's Progress con Rosalind Elias, nel 1976 Pelléas et Mélisande,
nel 1977 Don Giovanni, nel 1978 Così fan tutte, nel 1979 Fidelio e La fedeltà
premiata di Franz Joseph Haydn con Kathleen Battle, nel 1980 Der Rosenkavalier
con Felicity Lott, nel 1981 Sogno di una notte di mezza estate con Ileana
Cotrubaș, nel 1982 L'amore delle tre melarance, nel 1983 Idomeneo con Carol
Vaness, nel 1984 Le nozze di Figaro ed Arabella, nel 1985 Carmen ed Albert
Herring di Benjamin Britten, nel 1986 Simon Boccanegra, nel 1987 La traviata e
Capriccio e nel 1988 Falstaff.

Dal 2002 al 2004 è stato direttore principale della Sächsische Staatskapelle
Dresden. Nell'aprile del 2006, la Chicago Symphony Orchestra ha annunciato che
Haitink sarebbe stato il direttore principale della sua istituzione a partire
dalla stagione 2006-2007 fino al 2010. Haitink è membro onorario dei Berliner
Philharmoniker ed è stato direttore principale ospite della Boston Symphony
Orchestra dal 1995 al 2004, quando gli venne conferito il titolo di direttore
emerito.

Come direttore ospite, le orchestre nelle quali ha più lavorato nel recente
passato sono state: L'Orchestre national de France, i Wiener Philharmoniker e
l'Bavarian Radio Symphony.

Nel 2007 _Musical America_ ha nominato Haitink _Musicista dell'Anno_[2].

Nel corso della sua lunga carriera Haitink ha diretto in concerto e registrato
in disco (principalmente per la Decca e la Philips Classic) un repertorio
molto vasto che comprende tutte le sinfonie di Ludwig van Beethoven, Johannes
Brahms, Robert Schumann, Čajkovskij, Anton Bruckner, Gustav Mahler, Dmitri
Shostakovich, tutti i concerti di Beethoven e Brahms con Claudio Arrau al
pianoforte e _L'anello del Nibelungo_ _(Der Ring des Nibelungen_ ) di Richard
Wagner.

Nel Concertgebouw di Amsterdam ha diretto le prime esecuzioni assolute della
Sinfonia n. 9 di Henk Badings nel 1960, di "Three Movements" di George Perle
nel 1963, di "Bericht aan de Levenden" di Hans Henkemans e di "7 Pauken en een
koperorkest" di Géza Frid nel 1965, di "Muziek voor straten en pleinen" di
Robert Heppener nel 1970 e del Concerto per viola e orchestra di Al'fred
Garrievič Šnitke nel 1986.

Nel 1977 debutta al Royal Opera House di Londra dirigendo Don Giovanni. Nello
stesso anno sempre al Covent Garden dirige Lohengrin, nel 1981 Un ballo in
maschera con Montserrat Caballé, nel 1983 Don Carlo, nel 1984 Peter Grimes,
nel 1985 Don Carlo con Ileana Cotrubaș, Giorgio Zancanaro e Bruna Baglioni,
nel 1986 Arabella di Richard Strauss con Lucia Popp e Jenůfa di Leoš Janáček,
nel 1987 Der Rosenkavalier con Barbara Bonney, Le nozze di Figaro, nel 1988
Parsifal con Waltraud Meier e Das Rheingold, nel 1989 Romeo e Giulietta, Il
trovatore con Plácido Domingo e Die Walküre, nel 1990 Il principe Igor' e
Sigfrido, nel 1991 Götterdämmerung e Das Rheingold, nel 1992 Die Frau ohne
Schatten, nel 1993 The Cunning Little Vixen di Leoš Janáček e Die
Meistersinger von Nürnberg, nel 1994 Kát'a Kabanová e Dafni e Cloe, nel 1995
Simon Boccanegra con Renée Fleming, nel 1996 The Midsummer Marriage di Michael
Tippett, nel 1998 Der Freischütz, Mefistofele con Samuel Ramey e La sposa
venduta, nel 1999 Messa da requiem, War Requiem di Benjamin Britten, Falstaff
con Bryn Terfel, Barbara Frittoli e Bernadette Manca di Nissa, nel 2000
Tristan und Isolde, nel 2001 La dama di picche. Fino al 2007 Haitink ha preso
parte a 188 rappresentazioni londinesi.

Nell'Opera Theatre di Glyndebourne dirige la prima rappresentazione di "La
fedeltà premiata" di Franz Joseph Haydn nel 1979 e la ripresa di
"L'incoronazione di Poppea" di Claudio Monteverdi nel 1984.

Nel 1982 dirige Fidelio con Shirley Verrett al Metropolitan Opera House di New
York.

Nel settembre del 2008 Haitink ha diretto alla Royal Albert Hall di Londra la
Chicago Symphony Orchestra per la prima esecuzione europea della composizione
_Chicago Remains_ di Mark-Anthony Turnage.

Bernard Haitink ha avuto cinque figli dalla prima moglie Marjolein Snijders;
il direttore olandese e la sua quarta moglie, la ex violista dell'Orchestra
del Covent Garden Patricia Bloomfield, hanno una villa in Svizzera.

Altri progetti

