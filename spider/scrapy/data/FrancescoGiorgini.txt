**Francesco Giorgini** (Giulianova, 5 marzo 1949) è un allenatore di calcio ed
ex calciatore italiano.

Ha iniziato la carriera nelle giovanili del Giulianova, per poi esordire in
prima squadra a 18 anni in Serie D; dopo un'ulteriore stagione, viene
acquistato dall'Arezzo, con cui gioca per due stagioni in Serie B,
collezionando 6 presenze totali nell'arco dei due campionati. Fa poi ritorno
al Giulianova, dove gioca per altri 13 anni. In carriera ha giocato 366
partite con il Giulianova, squadra di cui detiene il record di presenze[1].

Inizia la carriera da allenatore al Giulianova, allenandolo per tre stagioni
consecutive in Serie C2; l'anno seguente guida il Lanciano, con cui ottiene il
12º posto in Serie C2, categoria in cui allena fino alla decima giornata della
stagione 1991-1992, quando viene esonerato e sostituito sulla panchina del
Gubbio da Uliano Vettori. Dopo un'ulteriore stagione in quarta serie, al
Bisceglie, torna al Giulianova, con cui nella stagione 1993-1994 vince il
campionato di Campionato Nazionale Dilettanti. Dopo un anno al Pontedera in
Serie C1, nel quale è esonerato a stagione in corso, guida il Giulianova dal
1995 al 1997, ottenendo nel 1995-1996 la promozione in Serie C1, e centrando i
play-off nella stagione 1996-1997. Nella stagione 1997-1998 siede per alcune
partite sulla panchina dell'Ancona, in Serie B, venendo esonerato a stagione
in corso; la stagione successiva, guida per un breve periodo il Pescara,
sempre in seconda serie, venendo esonerato dopo 2 sconfitte in altrettante
partite[2]. Nella stagione 1999-2000 allena la Fidelis Andria in Serie C1,
venendo esonerato. Dopo un'altra stagione al Giulianova in C1, chiusa con un
altro esonero, scende di categoria passando prima al Gualdo, poi al Brindisi
(dove chiude il campionato al 2º posto in classifica e vince la Coppa Italia
Serie C) ed infine al Frosinone (dopo un inizio anonimo, fu esonerato,
sostituito da Daniele Arrigoni), senza mai venire confermato per una seconda
stagione. Torna per la quinta volta sulla panchina del Giulianova nella
stagione 2004-2005, chiudendo il campionato al 16º posto in classifica e con
salvezza ai play-out contro il Sora; confermato per la seconda stagione,
chiude il campionato al 12º posto; nella stagione successiva, sempre nel
Giulianova, rassegna le dimissioni a stagione in corso. Ha allenato la Ternana
in Prima Divisione Lega Pro nella stagione 2007-2008[3] e nelle prime nove
partite della stagione successiva[4], in cui si dimette dopo 5 sconfitte
consecutive e con la squadra in zona retrocessione[5], oltre che nelle ultime
otto partite della stagione 2009-2010[6].

Il 12 ottobre 2014, torna sulla panchina del Giulianova[7] in Serie D, venendo
esonerato nel dicembre del 2015[8], a causa dell'ultimo posto in
classifica[9].

