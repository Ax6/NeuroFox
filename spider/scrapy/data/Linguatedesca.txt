Il **tedesco** ( _Deutsch_ [?·info]; [dɔʏ̯ʧ]) è una lingua indoeuropea
appartenente al ramo occidentale delle lingue germaniche.

È la lingua con il maggior numero di locutori madrelingua del continente
europeo[3] e dell'Unione europea[4], parlata come prima lingua e riconosciuta
come lingua ufficiale in Germania, in Austria, in Svizzera, Liechtenstein e in
Namibia (ufficiale come lingua regionale).

All'interno del gruppo germanico è la lingua più diffusa nel mondo dopo
l'inglese.

Il tedesco è parlato prevalentemente nell'Europa centrale: in Germania,
Austria, Svizzera e Liechtenstein [5].

Con circa 112 milioni di parlanti distribuiti in 38 Stati, è una lingua
pluricentrica come l'inglese. Vi sono infatti isole linguistiche tedesche in
tutti i continenti e alcune di queste comunità esistono da diversi secoli.

Secondo Ethnologue la lingua tedesca è la 11ª lingua parlata come _prima
lingua_ per dimensione: essa è parlata complessivamente in 43 Paesi da 90,3
milioni di persone[6].

Il tedesco è parlato soprattutto in Germania (dove è la prima lingua per oltre
il 95% della popolazione), Austria (89%), Svizzera (65%), nella maggior parte
del Lussemburgo e nel Liechtenstein; quest'ultimo è il solo paese al mondo
dove il tedesco è l'unica lingua ufficiale e parlata.

Il tedesco è anche una delle tre lingue ufficiali del Belgio, insieme
all'olandese e al francese. I locutori sono concentrati soprattutto
all'interno della comunità germanofona del Belgio e costituiscono circa l'1%
della popolazione del paese.

In Italia il tedesco è riconosciuto come lingua ufficiale provinciale assieme
all'italiano in Alto Adige. Gode inoltre dello status di coufficialità in
Friuli-Venezia Giulia (Val Canale e altre isole linguistiche carnico-
germaniche) ed è ammesso come lingua di lavoro dalle amministrazioni comunali
nei comuni walser dell'alta Valle del Lys (Gressoney-La-Trinité, Gressoney-
Saint-Jean e Issime), dove è lingua di apprendimento scolastico parificata
insieme al francese e all'italiano. Dialetti ascrivibili alla famiglia
linguistica del tedesco sono parlati dalle minoranze walser del Piemonte e
della Valle d'Aosta, da quelle mochene del Trentino e da quelle carnico-
germaniche di Sauris, Timau e Sappada nel Friuli. Sempre alla famiglia delle
lingue germaniche appartiene la lingua cimbra, parlata dalla minoranza
linguistica dei cimbri presente tra Veneto e Trentino.

Il tedesco viene inoltre parlato in parti della Polonia (voivodato di Opole),
dell'Alsazia e della Lorena (Francia) e in alcuni centri di confine nella
contea dello Jutland meridionale in Danimarca.

Comunità di lingua tedesca si possono trovare anche in Repubblica Ceca,
Slovacchia, Ungheria, Polonia, Romania, Serbia, Slovenia, Russia e Kazakistan.
La forzata espulsione dei tedeschi dopo la seconda guerra mondiale e
l'emigrazione di massa verso la Germania negli anni '80 e '90 del XX secolo
hanno però sensibilmente ridotto molte di queste comunità.

Il tedesco è parlato da circa 25-30.000 persone come lingua madre nell'ex
colonia tedesca della Namibia. Sebbene abbia perso lo status di lingua
ufficiale del paese, è ancora usato in molti ambiti, specialmente per gli
affari e il turismo, così come nelle chiese (si pensi alla tedescofona Chiesa
Evangelica Luterana della Namibia - GELK), nelle scuole (ad esempio il
Deutsche Höhere Privatschule Windhoek), in letteratura (tra gli autori
germano-namibiani si annovera Giselher W. Hoffmann), nella radio (programmi in
lingua tedesca della Namibian Broadcasting Corporation) e nella musica (ad
esempio il rapper EES).

Dei locutori sono presenti in Sudafrica, specialmente a Wartburg.

Negli USA il Nord Dakota e Sud Dakota sono gli unici stati in cui il tedesco è
la lingua parlata a casa più comune dopo l'inglese (la seconda lingua più
parlata negli altri stati è lo spagnolo, il francese o il tagalog)[8]. Nomi
geografici tedeschi possono anche essere trovati nella regione del Midwest,
come New Ulm e molte altre città del Minnesota; Bismarck (la capitale del
Dakota del Nord), Munich, Karlsruhe e Strasburg nel Dakota del Nord; New
Braunfels, Fredericksburg, Weimar e Muenster nel Texas; Corn (precedentemente
Korn), Kiefer e Loyal (prima nota come Kiel) e Berlin in Oklahoma; Kiel,
Berlin e Germantown nel Wisconsin.

Tra il 1843 e il 1910 oltre 5 milioni di tedeschi emigrarono oltreoceano[9],
soprattutto verso gli Stati Uniti[10]. Il tedesco rimase una lingua importante
nelle chiese, nelle scuole, nei giornali e anche nell'amministrazione della
United States Brewers' Association[11] fino alla prima metà del XX secolo, ma
venne pesantemente represso a partire dalla prima guerra mondiale. Durante il
corso del XX secolo molti dei discendenti degli immigrati tedeschi del XVIII e
XIX secolo cessarono di parlare tedesco a casa, ma una piccola popolazione di
madrelingua può ancora essere trovata nella Pennsylvania (Amish, hutteriti,
Dunkard e alcuni mennoniti parlano storicamente il tedesco hutterita e una
varietà del tedesco centro-occidentale noto come tedesco della Pennsylvania o
olandese della Pennsylvania), Kansas (mennoniti e tedeschi del Volga), Dakota
del Nord (tedeschi hutteriti, mennoniti, tedesco-russi, tedeschi del Volga e
tedeschi del Baltico), Dakota del Sud, Montana, Texas (tedeschi del Texas),
Wisconsin, Indiana, Oregon, Oklahoma e Ohio (72.570)[12]. Un gruppo
significativo di tedeschi pietisti nell'Iowa fondò Amana Colonies e continua a
parlare la propria lingua. All'inizio del ventesimo secolo l'immigrazione fu
diretta principalmente verso St. Louis, Chicago, New York, Milwaukee,
Pittsburgh e Cincinnati.  
I tedescofoni negli USA sono scesi dai 2.759.032 (solo tra la popolazione nata
all'estero) del 1910 a 1.083.637 del 2010[13]. La lingua tedesca era insegnata
nel 24% delle scuole statunitensi nel 1997 e solo nel 14% nel 2008[14].

In Canada vi erano 622.650 parlanti tedesco secondo il censimento del
2006,[20] di cui 450.570 - l'1,4% della popolazione totale del Paese -
madrelingua. Le comunità tedescofone si trovavano soprattutto nella Columbia
Britannica (118.035) e in Ontario (230.330).[20] Il numero di tedeschi
madrelingua è ad ogni modo in calo da diversi decenni: dai 558.965 del 1971
(il 2,6% della popolazione totale canadese) sono scesi a 384.040 nel
censimento del 2016 (1,1%). Tra il 1945 e il 1994 circa 400.000 immigrati
germanofoni giunsero in Canada,[21] la stragrande maggioranza dei quali è
stata largamente assimilata.  
Secondo il censimento del 2016, sono 3.322.405 i canadesi di origine
tedesca.[22] La popolazione di origine tedesca è distribuita in tutto il
paese. Una numerosa e vibrante comunità si trova a Kitchener, nell'Ontario, un
tempo chiamata _Berlin_. Gli immigrati tedeschi giunti dopo la seconda guerra
mondiale riuscirono a preservare la propria lingua e nella prima metà del XX
secolo oltre un milione di tedesco-canadesi resero la lingua tedesca la terza
più parlata del paese, dopo inglese e francese.

Anche in Messico vi è una grossa popolazione di origine tedesca, soprattutto
nelle città di: Città del Messico, Puebla, Mazatlán, Tapachula, Ecatepec de
Morelos, e ancora di più sparpagliati nello stati di Chihuahua, Durango e
Zacatecas.

In Brasile i germanofoni provenienti da Germania, Svizzera e Austria sono il
terzo gruppo di immigrati più numeroso dopo i portoghesi e gli italo-
brasiliani. Vi sono anche importanti comunità che parlano tedesco in
Argentina, Cile, Paraguay, Venezuela, Perù e Bolivia. Nel XX secolo oltre
100.000 rifugiati politici e imprenditori tedeschi si sono stabiliti
nell'America Latina, in paesi come Costa Rica, Panama, Venezuela e la
Repubblica Dominicana, stabilendo enclave germanofone.

Un gran numero di tedeschi si è stabilito in Paraguay, mantenendo in molti
casi la propria lingua e cultura, con aree che tutt'oggi sono rimaste a
maggioranza tedesca, come Filadelfia, Loma Plata e Neuland nel Chaco centrale,
Nueva Germania (fondata nel 1887 da immigrati tedeschi sostenitori della
supremazia della razza ariana) nel dipartimento di San Pedro, Colonias Unidas
in Itapúa e Independencia a Guairá.[28] Durante la lunga dittatura militare
dell'oriundo tedesco Alfredo Stroessner, generale di dichiarate simpatie
naziste (durante il suo regime, il Paraguay divenne un sicuro rifugio per i
criminali di guerra nazisti, tra cui Josef Mengele),[29][30][31] venne
proibito l'uso ufficiale della lingua guaraní (la lingua che tuttora è la più
parlata nel Paese), riconoscendo l'ufficialità al solo castigliano, la "lingua
dei dominatori", accarezzando per un certo periodo persino l'idea di rendere
seconda lingua ufficiale del Paese non il guaraní, bensì il tedesco. Tuttora,
tra le minoranze del Paraguay, si contano 25.000 mennoniti di lingua tedesca
nel deserto del Chaco.[32]

In Brasile la maggiore concentrazione di germanofoni si trova negli stati di
Rio Grande do Sul (dove si è sviluppato il Riograndenser Hunsrückisch), Santa
Catarina, Paraná, San Paolo e Espírito Santo. Quasi tutti gli abitanti di
Pomerode, una municipalità nello stato di Santa Catarina in Brasile, dove
questa lingua è co-ufficiale[33][34], sono in grado di parlare tedesco.

**Municipalità che hanno il pomerano orientale come lingua co-ufficiale** :

**Espírito Santo** :

[39]

[40] [41]

[43] **Minas Gerais** :

**Santa Catarina** :

[39] [47] **Rio Grande do Sul** :

[39] [48] **Rondônia** :

[52] **Municipalità che hanno la lingua Riograndenser Hunsrückisch come lingua
co-ufficiale** :

**Santa Catarina** :

**Rio Grande do Sul** :

Secondo le stime di _Ethnologue_ , nel 2016 vi erano 4.508.000 persone in
Brasile che parlavano un dialetto tedesco,[58] e più precisamente: circa 3
milioni di brasiliani parlano il Riograndenser Hunsrückisch, 1,5 milioni
tedesco standard (in tedesco _Standarddeutsch_ o _Hochdeutsch_ ) e 8.000 il
Plautdietsch (basso tedesco mennonita).

La lingua tedesca è una lingua flessivo-fusiva.

A causa della presenza dei casi e della conseguente declinazione dei
sostantivi (però molto ridotta nella lingua moderna) e degli aggettivi, il
tedesco è una delle lingue germaniche moderne con la grammatica più complessa.

I casi in tedesco sono quattro: nominativo, genitivo, dativo ed accusativo. I
sostantivi (che, come le parti del discorso sostantivate, si scrivono sempre
con l'iniziale maiuscola[62]) presentano tre generi: maschile, femminile e
neutro.

Il paradigma dei verbi tedeschi irregolari ha quattro forme, diversamente
dall'inglese, che ne ha tre: l' _Infinitiv_ (infinito), l' _Indikativ Präsens_
(indicativo presente), l' _Indikativ Präteritum_ (preterito, ovvero indicativo
imperfetto/passato prossimo/passato remoto) ed il _Partizip II_ (participio
passato). Il _Plusquamperfekt_ (piuccheperfetto, corrispondente all'indicativo
trapassato prossimo/trapassato remoto), il _Futur I_ (futuro semplice) ed il
_Futur II_ (futuro anteriore) completano il quadro dei tempi dell'indicativo.

Il _Konjunktiv I_ (primo congiuntivo) ha quattro tempi (presente, perfetto,
futuro I, futuro II); il suo uso è piuttosto raro e si limita generalmente
alla formazione del discorso indiretto solitamente in contesti formali e
ufficiali (come, ad esempio, la stampa); ha anche valore di congiuntivo
esortativo (ossia di imperativo) nelle terze persone.

Il _Konjunktiv II_ (secondo congiuntivo) ha due tempi (preterito e
piuccheperfetto). I suoi usi corrispondono a quelli del condizionale (valore
di possibilità) e del congiuntivo imperfetto (valore di irrealtà) italiani;
secondariamente, si può trovare con valore di Konjunktiv I nel caso
quest'ultimo non sia distinguibile dal presente indicativo.

È quindi tipico del tedesco e delle lingue germaniche, in generale, l'uso di
costruzioni analitiche, realizzate cioè tramite largo uso di ausiliari (come
_sein_ essere, _haben_ avere e _werden_ divenire) per esprimere i diversi
tempi verbali.

Il tedesco ha 8 grafemi vocalici, corrispondenti a 14 foni vocalici: ‹a› [a,
ɑː], ‹e› [ɛ, eː], ‹i› [ɪ, iː], ‹o› [ɔ, oː], ‹u› [ʊ, uː], ‹ö› [œ, øː], ‹ü› [ʏ,
yː], ‹y› [i, iː, y, yː]; la _y_ si trova solo in parole di origine straniera e
si pronuncia [y, yː] nelle parole di origine greca ( _Olympiade_
[ʔolympiˈɑːd̥ə]) e [i, iː] nelle parole di altra origine. Due foni vocalici
aggiuntivi sono la "a-schwa" ([ɐ]) e la "e-schwa" ([ə]), tipiche dei suffissi
della flessione e di alcuni prefissi; la _e-schwa_ a volte non viene neppure
pronunciata, dando luogo a sillabe senza vocale in cui i fonemi /l/, /m/, /n/
e /r/ sono sillabici.

Il tedesco distingue tra vocali lunghe e vocali brevi:

Le vocali lunghe sono chiuse ([ɑː], [eː], [iː], [oː], [uː], [øː], [yː]),
mentre le vocali brevi sono aperte ([a], [ɛ], [ɪ], [ɔ], [ʊ], [œ], [ʏ]).
L'unica eccezione è la _ä_ lunga, che è quasi sempre aperta ([ɛː]).

Nessuna sillaba inizia con un suono vocalico: anche se nella grafia una
sillaba inizia per vocale, nella pronuncia la sillaba si apre sempre con la
consonante occlusiva glottidale ([ʔ]) non scritta ( _eins_ [ʔaɪ̯ns]).

Alcuni fonemi vocalici sono indicati dai caratteri latini _a_ , _o_ e _u_
sovrastati da due puntini graficamente uguali alla dieresi che indicano non
uno iato vocalico, bensì una metafonesi ( _Umlaut_ ):

Consonanti:

Gruppi vocale + consonante:

La maggior parte del lessico della lingua tedesca deriva dal ramo germanico
delle lingue indo-europee, sebbene vi siano significative minoranze di parole
derivate da francese, greco, latino e, recentemente, dall'inglese. Allo stesso
tempo, è stupefacente come il tedesco riesca a sostituire parole straniere con
il solo utilizzo del repertorio lessicale puramente germanico: così Notker III
di San Gallo riuscì a tradurre i trattati aristotelici in puro alto tedesco
antico attorno all'anno 1000. Oggi possiamo trovare ad esempio _Fernseher_ ,
composto da _fern_ (lontano) e _sehen_ (vedere), che è l'esatta traduzione del
composto greco-latino _televisione_.

A prima vista il lessico del tedesco è poco accessibile. Bisogna però anche
prendere in considerazione che una parte considerevole dei sostantivi è da
ascrivere a semplici traduzioni letterali dal latino. A modo indiretto,
dunque, è possibile riscontrare l'internazionalità dei linguaggi. Specie gli
usi dell'ambiente ecclesiastico risalgono al latino, p.es. _die Wieder-
aufersteh-ung_ ( _re-surrec-tio_ ). Anche le parole prestate dal latino sono
più frequenti di quanto non ci si potrebbe aspettare, p.es. _nüchtern_
("digiuno", "non ubriaco", da _nocturnus_ ), _keusch_ ("casto", probabilmente
da _conscius_ ), _die Laune_ ("lo stato d'animo", da _luna_ ), _die Ziegel_ (
_tegula_ ), _die Pfeife_ ( _pipa_ ) oppure _kosten_ (omonimo di _gustare_ e di
_constare_ ), _kaufen_ ("comprare", da _caupo_ "oste") ecc.

È possibile esaminare lo sviluppo storico della lingua tedesca attraverso la
sua suddivisione nei seguenti periodi:

Il glottonimo proviene dalla parola germanica _þeudiskaz_ , con cui nel
Medioevo si indicava la lingua del _þeudō_ , cioè del _popolo_ (una lingua
germanica, senza distinzione) contrapponendola al latino. Da _þeudiskaz_ sono
derivati il tedesco _deutsch_ , il nederlandese _duits_ (che in questa lingua
indica il tedesco), l'inglese _dutch_ (che indica il nederlandese) e il latino
_theodiscus_ , da cui l'italiano _tedesco_ e il francese _tudesque_ (oggi
utilizzato in riferimento agli antichi popoli germanici fino al Medioevo).

Quando Martin Lutero tradusse la Bibbia (il Nuovo Testamento nel 1522 e il
Vecchio Testamento, pubblicato in diversi parti e completato nel 1534), basò
la sua traduzione principalmente sul linguaggio standard della burocrazia in
Sassonia ( _sächsische Kanzleisprache_ ), noto anche come _Meißner-Deutsch_
(dalla città tedesca di Meißen). Questo linguaggio era basato sui dialetti
alto-orientali e centro-orientali tedeschi e conservava molto del sistema
grammaticale del medio alto tedesco (diversamente dai dialetti tedeschi
parlati nella Germania centrale e settentrionale, che allora avevano già
cominciato a perdere il caso genitivo e il tempo Präteritum). Inizialmente le
copie della Bibbia avevano una lunga lista di glosse, che traducevano le
parole sconosciute nella regione con i termini usati nel dialetto regionale. I
cattolici inizialmente rifiutarono la traduzione di Lutero e provarono a
creare il loro cattolico standard ( _gemeines Deutsch_ ) — che, comunque,
differiva dal "tedesco protestante" solo in alcuni piccoli dettagli. L'arrivo
a uno standard ampiamente condiviso risale alla metà del XVIII secolo.

Fino al 1800 circa il tedesco standard fu soprattutto una lingua scritta:
nella Germania settentrionale urbana venivano parlati i dialetti locali basso-
sassone o basso-tedesco; il tedesco standard, che era nettamente diverso, era
spesso appreso come lingua straniera dalla pronuncia incerta. Le guide
prescrittive di pronuncia consideravano la pronuncia tedesca settentrionale
come standard. Ad ogni modo, l'attuale pronuncia del tedesco standard varia da
regione a regione.

Il tedesco era la lingua del commercio e di governo nell'Impero asburgico, che
comprendeva una vasta area dell'Europa centrale e orientale. Fino alla metà
del XIX secolo era essenzialmente la lingua della gente di città nella
maggioranza dell'impero. Il suo uso indicava che l'utilizzatore era un
mercante, un urbanite, senza distinzione di nazionalità.

Fu l'imperatore Giuseppe II (1780-1790) a decidere di imporre il tedesco come
lingua ufficiale dell'amministrazione statale (incluse le università),
approfondendo alcuni indirizzi relativi all'uso del tedesco in ambito
scolastico già previsti dalla madre Maria Teresa. Le ordinanze giuseppine
riguardarono in particolar modo i distretti trentini soggetti al controllo
degli Asburgo. Nell'agosto 1784, affinché la conoscenza del tedesco si
diffondesse presso la gioventù dei «Confini italiani», veniva ordinato che i
conferimenti di cariche di servizio negli uffici andassero d'ora in avanti
solo a chi conoscesse bene il tedesco; nello stesso anno un vero e proprio
test di lingua tedesca venne imposto come requisito di eleggibilità al
neocostituito magistrato di Rovereto. Nel 1787, con un decreto che riguardava
il Trentino, Trieste, la contea di Gorizia e le terre del Litorale istriano-
dalmata (ma poi esteso ad altre zone della monarchia), si impediva l'uso
dell'italiano nelle corti giudiziarie e in più si comandava che entro tre anni
l'ingresso nelle corti fosse permesso a giudici, avvocati e personale di
servizio in grado di padroneggiare la lingua tedesca.  
Erano provvedimenti che tagliavano in modo radicale i ponti con un passato
secolare (alla corte di Vienna, per tutto il Cinquecento e Seicento,
l'italiano era stata la lingua di cultura dominante), e che, oltre a provocare
un flusso di proteste immediato, dovettero ben presto essere accantonati.  
Con l'avvento di Leopoldo II al trono imperiale vi furono subito dei passi
indietro: già nel gennaio del 1790, un decreto riconosceva che molti sudditi
non avevano ancora le previste conoscenze linguistiche, mentre in aprile si
decideva che l'introduzione del tedesco nelle corti giudiziarie dei «Confini
italiani», Gorizia ( _Görz_ ) e Trieste ( _Triest_ ), non dovesse essere più
perseguita. Prima dell'annessione di Bolzano all'Italia e prima
dell'italianizzazione, Bolzano ( _Bozen_ ) era una città quasi totalmente di
lingua tedesca (94% circa); all'ultimo censimento della popolazione (2011) la
maggioranza si è dichiarata appartenente al gruppo linguistico italiano (74%),
mentre chi si è dichiarato appartenente al gruppo linguistico tedesco
raggiunge il 25,5%[63]. Fino alla prima guerra mondiale esistevano comunità
germanofone significative a Trieste (oltre il 5% della popolazione del comune)
e Trento ( _Trient_ , circa il 3%), ma che si ridussero drasticamente negli
anni successivi.

Alcune città, come Praga (in tedesco _Prag_ ) e Budapest (Buda, in tedesco
_Ofen_ ), vennero gradualmente germanizzate negli anni successivi alla loro
incorporazione nei domini asburgici. Altre, come Pozsony (in tedesco:
_Pressburg_ , adesso Bratislava), furono originariamente fondate durante il
periodo asburgico ed erano principalmente tedesche in quel periodo. Solo
alcune città rimanevano non-tedesche. La maggior parte delle città, come
Praga, Budapest, Bratislava, Zagabria (in tedesco _Agram_ ) e Lubiana (in
tedesco _Laibach_ ) erano a maggioranza tedescofona, sebbene circondate da
territori in cui venivano parlate altre lingue. A Budapest nel 1737 il 57,8%
era madrelingua tedesco e fino ad almeno il 1851 i tedescofoni costituivano la
maggioranza assoluta della popolazione cittadina, per poi diminuire
gradualmente nella seconda metà del XIX secolo e crollare dopo la prima guerra
mondiale, tanto da ridursi ad appena il 1,9% nel 1941.[64]  
La popolazione di etnia tedesca costituiva più del 23% della popolazione della
Cecoslovacchia, ed era principalmente concentrata nelle province ceche (Boemia
e Moravia), di cui costituiva più del 30% della popolazione. Fino al 1945 un
terzo della popolazione della Boemia, la parte centrale della Cecoslovacchia
con la capitale Praga, parlava tedesco. Due dei figli di Praga più noti nel
mondo, gli scrittori Franz Kafka e Rainer Maria Rilke, scrivevano in tedesco.
Nel 1918, quando terminò la prima guerra mondiale e crollò l'impero austro-
ungarico, Praga aveva ca. 540.000 abitanti, di cui 410.000 cechi, 100.000
tedeschi e 30.000 ebrei (dei quali alcuni parlavano ceco e altri tedesco,
oltre allo yiddish). Sempre nel 1918, la popolazione di Brno (in tedesco
_Brünn_ ) comprendeva circa 55.000 parlanti tedesco, tra cui quasi tutti gli
abitanti di origine ebraica.  
Fin dalle origini della città e fino al XIX secolo i tedeschi costituirono il
gruppo etnico predominante di Bratislava ( _Pressburg_ \- in passato
_Preßburg_ )[65]. Tuttavia, dopo il Compromesso Austro-Ungarico del 1867,
iniziò una massiccia magiarizzazione e alla fine della prima guerra mondiale
il 40% della popolazione parlava ungherese come lingua madre, il 42% tedesco e
appena il 15% slovacco[65].

Dopo la fondazione della Seconda Repubblica di Polonia (1918), un gran numero
di tedeschi fu costretto a lasciare il paese, in particolare quelli che
vivevano nel Corridoio di Danzica. La maggioranza delle minoranze cristiane di
lingua tedesca dell'Europa centrale e orientale furono espulsi nel 1945.
Ancora peggio andò per il gruppo degli ebrei di lingua tedesca nell'Europa
orientale, che per sterminio ed emigrazione sono quasi completamente
scomparsi.  
Durante la dominazione asburgica, in Voivodina (ora provincia autonoma della
Repubblica di Serbia) i tedeschi passarono dal 12,4% del 1787 al 24,4% del
1880 (secondo gruppo etnico-linguistico dopo i serbi); nel 1931, dopo la
Grande Guerra ed il passaggio della regione al Regno dei Serbi, Croati e
Sloveni (divenuto poi Regno di Jugoslavia), i tedeschi erano ancora 343.000 e
costituivano il 21% della popolazione totale; dopo la seconda guerra mondiale
la loro presenza si ridusse drasticamente e nel 2002 ne rimanevano solo 3.154
(0,16%). Nella regione della Bačka la popolazione di lingua tedesca crollò dal
23,64% del 1921 all'1,32% del 1948.

Nel 1857 a Sopron (in tedesco _Ödenburg_ , adesso in Ungheria), su 18.211
abitanti il 93% era germanofono[66]; nel 1910 la città aveva 33.932 abitanti
di cui 51% tedeschi e 44,3% ungheresi[67], passati nel 2001 a 92,8% ungheresi
e 3,5% tedeschi[68].  
Prima della prima guerra mondiale, l'80,9% della cittadinanza di Maribor (in
tedesco _Marburg an der Drau_ , in Slovenia) dichiarò come lingua d'uso il
tedesco (molti tra questi erano sloveni germanizzati), e anche se quasi il 20%
invece dichiarava come lingua d'uso lo sloveno, gran parte del capitale e
della vita pubblica era in mano tedesca. L'area circostante era popolata in
grande maggioranza da sloveni, anche se molti tedeschi vivevano in piccoli
centri come Ptuj (in tedesco _Pettau_ , dove, secondo il censimento
austroungarico del 1910, l'86% della popolazione del centro storico era di
lingua tedesca) e Celje (67% di germanofoni nel 1910). Esisteva anche una
plurisecolare comunità etnica tedesca nella Slovenia meridionale, detta "di
Gottschee", un'area di oltre 800 chilometri quadrati con 172 villaggi. La
cittadina di Kočevje (in tedesco _Gottschee_ ) costituì fino al 1945 un'isola
linguistica tedesca in un'area a maggioranza slovena. Subito dopo il secondo
conflitto mondiale, la popolazione di lingua tedesca fu costretta a esiliare
in Germania o trucidata subendo una pulizia etnica.  
In Transilvania (in tedesco _Siebenbürgen_ ) secondo i censimenti del 1880 e
del 1890 i tedeschi costituivano il 12,5% della popolazione (nel 2011 solo lo
0,4%)[69]. Nel Banato orientale molti villaggi e città erano a maggioranza
tedesca; nello stesso capoluogo Timișoara (in tedesco _Temeswar_ o
_Temeschwar_ o _Temeschburg_ ) i tedeschi costituivano, fino alla seconda
guerra mondiale, il gruppo etnico più numeroso, ma nel corso del XX secolo la
comunità si è drasticamente ridotta passando dal 54,6% della popolazione
cittadina del 1880 all'1,3% del 2011[70].

Il censimento del 1911, l'ultimo prima della dissoluzione dell'Impero,
conteggiò un totale di 12.006.521 tedescofoni su una popolazione totale di
51.390.223 (il 23,36%); nella sola Cisleitania (la metà occidentale -
austriaca - dell'Impero austro-ungarico) invece la popolazione di lingua
tedesca saliva al 36,8%, mentre oltre il 71% della popolazione parlava un po'
di tedesco[71].

La lingua tedesca è una delle quattro lingue nazionali in Svizzera insieme al
francese, all'italiano e al romancio (in ordine per numero di locutori
materni).  
Gli svizzeri germanofoni comunicano tra di loro usando in stragrande
maggioranza un gruppo di dialetti tedeschi, spesso definiti unitariamente
svizzero tedesco ( _Schwitzerdütsch_ → tedesco alemanno). L'uso del dialetto
si intensificò a causa della volontà di differenziarsi dai tedeschi in seguito
alla spinta pangermanista che coinvolse i tedescofoni fra la fine del XIX
secolo ed il periodo nazionalsocialista, quando in Svizzera il tedesco
standard era più diffuso. In conseguenza di tale processo, il dialetto si è
rapidamente diffuso anche nei mass-media elettronici e nella società dello
spettacolo a partire dalla seconda metà del Novecento. Grazie a
quest'evoluzione, lo svizzero tedesco viene ora utilizzato automaticamente in
quasi tutti i registri linguistici del parlato.

In 17 cantoni della Svizzera si parla solo tedesco, nel Canton Giura esiste un
unico comune di lingua tedesca (Ederswiler), il Canton Vallese, il Canton
Berna ed il Canton Friburgo sono bilingui, tedesco e francese, mentre il
Canton Grigioni è l'unico trilingue: tedesco, italiano e romancio. La
percentuale delle lingue non nazionali parlate come prima lingua nelle case
svizzere è aumentata drasticamente durante l'ultimo mezzo secolo, da meno
dell'un per cento del 1950 al nove per cento nel 2000, per lo più a spese del
tedesco. Nel 2000 il tedesco era parlato dal 63,7% degli svizzeri (in calo
rispetto al 72,1% del 1950), inclusi i residenti nel paese senza cittadinanza
elvetica (23% della popolazione nel 2009). Se si tiene invece conto solo dei
cittadini svizzeri, la consistenza dei germanofoni sale al 72,5% (censimento
2000).

Il tedesco viene scritto usando l'alfabeto latino (comprese quindi le lettere
_J_ , _K_ , _W_ , _X_ e _Y_ ). Oltre alle 26 lettere tipiche di molti alfabeti
europei, il tedesco usa i tre _Umlaute_ ovvero _ä_ , _ö_ e _ü_ , nonché la
legatura, _ß_ (chiamata _Eszett_ o anche _Scharfes S_ ) che rappresenta la
doppia _s_ in certe parole.

Queste lettere non alterano l'ordine alfabetico.

_ß_ = _Scharfes S_ oppure _Eszett_ (ha valore di una doppia _s_ ; nessuna
parola ha questa lettera come iniziale e la riforma ortografica del 1996 ha
ridotto il loro numero, mentre Svizzera e Liechtenstein le hanno abolite).

_Ä_ = a mit Umlaut[72].

_Ö_ = o mit Umlaut[72].

_Ü_ = u mit Umlaut[72].

Da notare che, sebbene i due puntini siano pressoché uguali a una dieresi, è
scorretto chiamarli così perché derivano storicamente da un fenomeno di
metafonia. Nella scrittura Fraktur si ponevano due trattini (in origine una
_e_ , che, rimpicciolita sopra la lettera, prendeva la forma di due sbarrette
verticali; anche oggi, molto spesso, nella scrittura manuale, i tedeschi non
scrivono due puntini, ma due lineette verticali) sopra la vocale; talvolta, in
mancanza del carattere tipografico adeguato, si può scrivere la _e_ per esteso
dopo la vocale al posto dei due puntini, ma si tratta pur sempre di un ripiego
che è consigliabile evitare se è disponibile il carattere corretto; alcuni
nomi storici, come ad esempio quello di Goethe, si scrivono per tradizione
solo con la _e_ scritta per esteso. Talvolta l'antica usanza di scrivere una
piccola _e_ sopra la vocale è stata ripresa anche nella scrittura latina.

Con l'ultima riforma ortografica del 1996, la _ß_ viene sostituita da una
doppia _s_ dopo ogni vocale breve, come ad esempio in _Fluss_ (fiume), _Kuss_
(bacio) e _dass_ (che, congiunzione), mentre rimane dopo la vocale lunga, come
_Gruß_ (saluto), _Fuß_ (piede) e _aß_ (mangiava/mangiò). Da notare che non
esiste una versione maiuscola della lettera _ß_ (non capitando mai ad inizio
di parola), e pertanto viene sempre scritta _SS_ nelle parole scritte
interamente a lettere maiuscole, oppure si usa lo stesso segno. In Svizzera e
Liechtenstein, infine, l'uso della _ß_ si è andato perdendo fin dai primi del
Novecento (il Foglio Federale svizzero fin dal 1906; nel 1938 il Canton Zurigo
smise di insegnarla nelle scuole e altri cantoni ne seguirono l'esempio), fino
all'ultima riforma del 2006 che l'ha definitivamente eliminata; nei due Paesi
in suo luogo si scrive _ss_ , tranne nelle pubblicazioni rivolte all'intero
mercato di lingua tedesca, che seguono le norme del tedesco standard.

Le vocali con l' _Umlaut_ ( _Ä_ , _Ö_ , _Ü_ ) possono essere scritte _ae_ ,
_oe_ e _ue_ , qualora non fosse possibile, per ragioni tecniche, scriverle con
la dieresi (per esempio nelle tastiere che ne sono sprovviste); l'uso però,
tranne che per le maiuscole, è considerato un errore. Allo stesso modo, _ß_
può essere sostituita dalla doppia _s_. I tedeschi comprendono questo sistema
alternativo (anche se ai loro occhi sembra strano), ma è sempre meglio
evitarlo se i caratteri speciali sono disponibili, visto che _ae_ , _oe_ e
_ue_ in certi rari casi possono rappresentare una regolare vocale lunga (per
esempio, _ae_ può essere letto come una _a_ lunga piuttosto che una _ä_ ). La
stessa cosa vale per l' _Eszett_ , dato che a volte serve a distinguere parole
altrimenti omografe, come ad esempio _Maße_ (misura) da _Masse_ (massa).
Attualmente, con la diffusione dei programmi di videoscrittura per computer
dotati di un elenco di caratteri speciali in cui sono inserite queste lettere,
è sempre più infrequente dover ricorrere a questi "mezzi di emergenza".

Sulla tastiera italiana sotto sistema operativo Microsoft Windows, si usa la
combinazione di tasti con la tastiera numerica.

In tedesco molto spesso i sostantivi e i complementi di specificazione possono
essere uniti, con delle regole molto precise:

Questa caratteristica può dare origine a parole molto lunghe, con addirittura
quattro consonanti consecutive. A volte per fare l'esempio della parola più
lunga in tedesco si usa:

_Rhein-Main-
Donaugroßschifffahrtswegdampfschifffahrtsgesellschaftskapitänsuniformknopf_

che significa "il bottone dell'uniforme del capitano della linea di
navigazione a vapore della grande linea di navigazione Reno-Meno-Danubio".
Come si nota, _knopf_ (bottone) è l'ultima parola, perché si tratta prima di
tutto di un bottone. Quel bottone si può presumibilmente distinguere dagli
altri perché avrà un particolare simbolo sopra, quindi può teoricamente essere
definito con una sola parola. In realtà non si userebbe mai una parola del
genere (con ben 83 lettere), ma non di rado capitano parole da 20 o 30
lettere, come "le discussioni sui problemi del riscaldamento globale".

È però ritenuto cattivo stile scrivere parole composte di oltre tre singoli
lemmi.

I dialetti parlati in Germania si dividono in due macrogruppi:

Normalmente viene considerato propriamente tedesco la lingua parlata nelle
regioni del nord, soprattutto nella città di Hannover. Queste regioni, una
volta da ascrivere al basso tedesco, hanno adottato una pronuncia molto vicina
allo scritto. Questa parlata è anche il tedesco che viene normalmente studiato
all'estero. Risulta quindi più difficile per uno straniero che studia il
tedesco comprendere i dialetti dell'intero sud, specie il vocalismo e non
pochi particolari del lessico di bavaresi, svevi, austriaci e soprattutto
degli svizzeri. Nonostante ciò, la conoscenza dello standard è frequente a tal
punto da poter essere considerata perfetta e la forza dei dialetti regredisce
già da molti decenni e di generazione in generazione. Una vera e propria
situazione di diglossia persiste solo nelle parlate svizzere.

Molte parole tedesche sono imparentate con l'inglese e l'olandese, poiché le
tre lingue in questione fanno parte della stessa famiglia linguistica. Molte
di esse sono facilmente identificabili e hanno praticamente lo stesso
significato. In particolare alcune parole contrassegnate con * si pronunciano
nello stesso modo ma vengono scritte in modo diverso.

Alcune parole hanno consonanti diverse in queste lingue e ciò è dovuto alla
rotazione consonantica dell'alto tedesco[74]. Per esempio, in molte parole
imparentate la consonante "b" intervocalica del tedesco è resa dalla "v"
dell'inglese.

Questo avviene inoltre con la sibilante "ff" che nell'inglese è rimasta "p" e
nella "ss" che in inglese è rimasta "t"

Confrontando la lingua olandese con quella tedesca e quella inglese si può
notare in essa un "grado" intermedio. Poniamo pochi semplici esempi per
osservare lo scambio consonantico:

Anche nella grammatica si nota questa caratteristica: l'olandese ha ormai
abbandonato il complesso sistema flessivo ancora in uso in tedesco
affidandosi, come l'inglese, alle sole preposizioni per esprimere i vari
complementi indiretti, pur conservando però ancora qualche residuo delle
declinazioni in alcune espressioni idiomatiche o nella lingua scritta.

Pur essendo una lingua germanica moderna, il tedesco ha conservato più
caratteristiche delle lingue indoeuropee antiche rispetto ad altre lingue
indoeuropee moderne, ad esempio i casi e tre generi, che la rendono per alcuni
versi paragonabile a lingue come il latino, anche se non è stata così
conservativa come, ad esempio, le lingue slave, che in alcuni casi conservano
più casi dello stesso latino (la lingua polacca ha sette casi: ha perso
l'ablativo, ma ha conservato strumentale e locativo che il latino aveva
riunito all'interno dell'ablativo).

Altri progetti

