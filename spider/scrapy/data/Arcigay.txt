**Arcigay** è un'associazione di promozione sociale costituitasi a Palermo il
9 dicembre 1980. Si prefigge come scopo sociale quello di tutelare i diritti
LGBT in Italia. Al 2012 l'Arcigay dichiara 228.563 associati. L'associazione
ha sede a Bologna ed è strutturata in circoli su tutto il territorio
nazionale.

Il primo nucleo di quello che poi divenne Arcigay si formò a Palermo il 9
dicembre 1980 come ARCI Gay, anche sull'onda emotiva di una manifestazione
organizzata a Giarre per un delitto avvenuto circa due mesi prima. Due
giovani, Giorgio Agatino Giammona e Antonio Galatola, vennero uccisi il 17
ottobre con un proiettile ciascuno nella testa: le indagini appurarono che a
sparare alla coppia di giovani fu il nipote tredicenne di Toni, che sarebbe
stato obbligato dai due a compiere tale gesto per sottrarsi alla "vergogna"
che la loro condizione di omosessuali, in quel periodo storico, procurava a
loro stessi e alle loro famiglie[1].

Quello di Palermo fu, quindi, il primo di una serie di nuclei che
incominciarono a sorgere in tutta Italia; tuttavia, l'associazione non
esisteva come entità autonoma, ma come estensione della commissione nazionale
per i diritti civili dell'ARCI[2]. La promozione di tali nuclei va ascritta
all'attività di Massimo Milani, Gino Campanella[3] e di Marco Bisceglia,
sacerdote già aderente alla cosiddetta _teologia della liberazione_ ,
omosessuale lui stesso e precursore del matrimonio gay in Italia, avendo
celebrato nel 1975 un'unione religiosa cosiddetta "di coscienza" tra due
uomini che ne provocò la sospensione _a divinis_, in quanto i due erano in
realtà giornalisti del periodico di destra _il Borghese_ sotto mentite
spoglie, che resero noto in un _reportage_ quanto accaduto[4]. Grazie
all'impulso di ARCI Gay e degli attivisti del Fuori!, a Palermo nel 1981 si
tenne la prima Festa nazionale dell'orgoglio omosessuale.[5] [6]

Nel 1982, sempre a Palermo, si tenne una riunione nazionale dell'ARCI Gay,
ritenuta il primo congresso dell'associazione in quanto a esso presenziarono i
vertici nazionali dell'ARCI; due anni dopo l'ARCI Gay si pose il problema di
istituzionalizzare e stabilizzare la propria presenza in tutto il Paese, cosa
questa che portò al primo vertice costitutivo che si tenne a fine 1984[2].

La discussione pregressa a livello di realtà territoriali portò, il 2 e 3
marzo 1985, all'assemblea di Bologna di gran parte dei circoli omosessuali
italiani, i quali si unirono in associazione nazionale, assumendo il nome di
Arcigay. Il primo presidente dell'associazione fu Beppe Ramina, e come
segretario fu eletto Franco Grillini[7]. Bologna fu scelta anche come sede
nazionale dell'associazione, che fu ospitata al Cassero di Porta Saragozza,
dal 1982 già utilizzato - in locazione dal Comune - dal Circolo Culturale 28
giugno, prima associazione di cultura omosessuale a usufruire di uno spazio
pubblico[2]. Il nome del circolo deriva dai moti di Stonewall che, il 28
giugno del 1969, sancirono l'avvio del movimento LGBT in tutto il mondo.

Tra i primi atti della neonata associazione vi fu la collaborazione con il
gruppo Abele di Torino alla stesura della prima opera italiana sull'AIDS, a
cura di Giovanni Dall'Orto[8], primo passo dell'impegno dell'Arcigay per
diffondere la conoscenza sul virus HIV e la lotta alla sindrome da
immunodeficienza acquisita, che all'epoca era diffusissima soprattutto tra gli
omosessuali maschi[2].

Per tutto il resto del decennio l'Arcigay si spese in iniziative di vario
genere; tra le più rilevanti il convegno del 20 giugno 1986 a Roma, sul tema
_Omosessualità e Stato_ ; il congresso nazionale del dicembre 1987, che elesse
Franco Grillini alla presidenza dell'associazione; varie consulenze
legislative a disegni e progetti di legge presentati in Parlamento, tra i
primi dei quali vi fu quello del deputato socialista Alma Agata Cappiello del
1988, tendente a regolamentare le unioni omosessuali; altre iniziative
riguardarono la regolamentazione delle unioni civili e la disciplina delle
fattispecie di discriminazione basata sugli orientamenti sessuali[2].

Il 1º dicembre del 1990 una delegazione, in occasione della giornata mondiale
contro l'AIDS, è ricevuta dal presidente della Repubblica Francesco Cossiga.

Nel 1994, durante il congresso di Rimini, cambia il suo nome in "Arcigay
Arcilesbica", e prevede una quota di genere negli organi dirigenti pari al
50%: segretaria nazionale, dopo Graziella Bertozzo, diventa Giulia Crippa.
Nello stesso anno, nel 1995 e nel 1996 grandi manifestazioni LGBT a Roma
(Gay&Lesbian Pride) e a Verona ("Alziamo la testa", contro una risoluzione
discriminatoria consiglio comunale). Nel 1996 l'associazione raccoglie 90.000
firme a favore delle unioni civili, e nello stesso anno, a giugno, si svolge
il Gay&Lesbian Pride a Napoli. Durante il congresso di Rimini del 1996 (il VII
congresso di Arcigay) l'associazione si divide in Arcigay e Arcilesbica,
sancendo la nascita della più grande organizzazione lesbica italiana. Non
condividendo la scissione, escono dall'associazione i circoli di Pisa, Torino,
Firenze, Sassari, Verona, Catania e Padova.

Il 13 gennaio 1998, nella Città del Vaticano, lo scrittore gay siciliano
Alfredo Ormando si immola, dandosi fuoco per protestare contro l'omofobia
della Chiesa cattolica. In quel giorno, Arcigay istituisce la Giornata
internazionale contro la discriminazione religiosa antiomosessuale, che dal
2006 si trasforma in _Giornata per il dialogo tra omosessualità e
religioni_[9]. Nel giugno 1998 Sergio Lo Giudice è eletto presidente nazionale
dell'Associazione. La presidenza Lo Giudice darà impulso alla nascita di
comitati Arcigay su tutto il territorio nazionale, che arriveranno ad
attestarsi intorno a 30 e consoliderà la rete di circoli e il numero di
tesserati raggiungerà il traguardo di oltre centomila. Nel 2002 l'associazione
articola la propria organizzazione in aree tematiche: giuridico, salute,
esteri, comunicazione, immigrazione, giovani. Nel 2003 viene lanciata la
campagna di sensibilizzazione "Un PACS avanti"[10]. L'iniziativa aveva lo
scopo di indurre il parlamento italiano a legiferare, sul modello del Patto
civile di solidarietà (Pacte civil de solidarité) adottato in Francia nel
1999, in materia di riconoscimento giuridico e regolamentazione delle unioni
civili, indipendentemente dall'orientamento sessuale.[10] Sul piano politico
ottenne l'adesione dei Democratici di Sinistra, dei Radicali Italiani, dei
Comunisti Italiani, di Rifondazione Comunista, della Federazione dei Verdi,
della Sinistra Giovanile e dei Giovani Comunisti[11] e dalla CGIL[11].

Aurelio Mancuso, segretario nazionale dal 2002, viene eletto presidente
nazionale il 13 maggio 2007 e rimarrà in carica fino al 14 febbraio 2010[12].
Il suo successore è stato Paolo Patanè, presidente nazionale in carica fino al
2012[13].

Nel mese di giugno 2010 contribuisce, insieme con Enrico Oliari di GayLib e
agli avvocati LGBT della Rete Lenford all'istituzione presso la Polizia di
Stato dell'OSCAD, l'Osservatorio per la Sicurezza contro gli Atti
Discriminatori[14].

Nel 2011 l'associazione contribuisce all'organizzazione dell'Europride che si
svolge per la prima volta a Roma, riuscendo ad avere come testimonial Lady
Gaga, che partecipa gratuitamente a sostegno delle rivendicazioni delle
persone LGBT italiane[15][16]. Nello stesso anno, in collaborazione con
Gay.it, Certi Diritti, Rete Lenford, Agedo, Famiglie Arcobaleno e Arcilesbica
riesce a ottenere dopo una lunga mediazione con l'ISTAT che il Censimento per
la prima volta segnali anche le coppie di fatto, comprese quelle formate da
persone dello stesso sesso[17][18][19].

Nel marzo 2012 è stato indetto il Congresso Nazionale, un congresso anticipato
rispetto alla naturale scadenza di febbraio 2013: il congresso si è svolto a
Ferrara dal 23 al 25 novembre 2012[20][21]; vengono eletti presidente
nazionale Flavio Romani e segretario nazionale Michele Breveglieri[22]. Cambia
radicalmente in questa occasione la sua forma organizzativa, divenendo una
federazione di associazioni, come previsto dal nuovo Statuto e la didascalia
del logo viene cambiata da "Associazione lesbica e gay italiana" in
"Associazione LGBT italiana"[21]. Dal 1º gennaio 2014 i circoli Arcigay
afferenti al Circuito Ricreativo escono da Arcigay e fondano un'associazione
indipendente.

Nel novembre 2015 Gabriele Piazzoni diventa il nuovo Segretario Nazionale, al
quale, secondo il nuovo Statuto approvato durante il Congresso di Napoli,
spetta il ruolo di rappresentanza politica ed il coordinamento politico ed
organizzativo dell'associazione, divenendo quindi la figura politicamente
preminente. Flavio Romani è riconfermato Presidente Nazionale conservando la
rappresentanza legale. L'Associazione, come previsto dal nuovo Statuto,
diventa da "Associazione LGBT" ad "Associazione LGBTI", includendo
l'intersessualità.

Nel novembre del 2018, durante il Congresso Nazionale di Torino, vengono
approvate delle modifiche allo Statuto, per le quali viene prevista una durata
di mandato di quattro anni (contro i tre precedenti), la modifica del ruolo
del Segretario, che diventa Segretario Generale, riunificando, in un'unica
figura, la rappresentanza politica ed il coordinamento politico ed
organizzativo con la rappresentanza legale. Per il ruolo di Segretario
Generale viene eletto Gabriele Piazzoni, già Segretario Nazionale, mentre per
il ruolo di Presidente Nazionale, che coordina e dirige i lavori del Consiglio
Nazionale, viene eletto Luciano Lopopolo. L'associazione, come previsto dal
nuovo Statuto, diventa da "Associazione LGBTI" ad "Associazione LGBTI+",
diventando ancora più inclusiva.

L'associazione, attraverso i comitati provinciali, le associazioni affiliate
ed i comitati promotori, offre differenti tipi di servizi:

Arcigay è attiva nella difesa dei diritti delle persone LGBT anche nel settore
dell'immigrazione, del diritto di asilo, dell'integrazione culturale e
dell'esclusione sociale.

Al riguardo ha avviato, con il contributo del Ministero della solidarietà
sociale italiano[30] il progetto _Nuovi Approcci nel campo dell'integrazione
dei migranti residenti in Italia: l'aiuto ai migranti lesbiche, gay,
bisessuali e transessuali (LGBT)_ con l'obiettivo generico di "sostenere
l'integrazione dei migranti LGBT, in quanto persone particolarmente esposte al
rischio di esclusione sociale, trovandosi ad affrontare ostacoli specifici che
al momento non sono tenuti in considerazione. La situazione dei migranti LGBT
in Italia, l'approccio interculturale alle tematiche dell'orientamento
sessuale e dell'identità di genere, l'accesso ai servizi sanitari, l'asilo e
la protezione internazionale e la prostituzione sono alcuni degli argomenti
che saranno affrontati nel corso del seminari".[31]

Il progetto viene realizzato attraverso il raggiungimento dei seguenti
obiettivi specifici:

Il progetto ha portato alla creazione del sito web Migranti LGBT[32].

Ad oggi l'associazione è presente su gran parte del territorio nazionale, con
67 comitati territoriali a[33]:

Gli organi dirigenti sono stati rinominati in seguito al XVI Congresso
nazionale di Arcigay di Torino del 16,17,18 novembre 2018.

Segretario Generale

Presidente Nazionale

Segreteria nazionale

Vicepresidente Vicario

Vicepresidente

Tesoriere

Collegio dei Garanti

Collegio dei Revisori dei Conti

Altri progetti

