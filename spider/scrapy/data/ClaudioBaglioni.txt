**Claudio Enrico Paolo[2] Baglioni** (Roma, 16 maggio 1951) è un cantautore,
musicista e conduttore televisivo italiano.

Nella sua carriera si è distinto per lo stretto attributo melodico,[ _che
cos'è?_ ] in special modo in Italia, con una continua evoluzione musicale e
letteraria che gli ha permesso di raggiungere la popolarità. La sua voce ha
un'estensione vocale di 3 ottave (fino ai primi anni del 2000 ben 3 ottave e
mezzo).

Ha raggiunto il suo massimo successo commerciale con l'album _La vita è
adesso_ , rimasto per 18 mesi in cima alle classifiche italiane e tuttora
l'album più acquistato a livello nazionale con oltre 4.000.000 di copie
vendute.

All'estero è conosciuto soprattutto in Spagna, avendo pubblicato buona parte
della sua discografia in lingua spagnola per il mercato iberico e
sudamericano. Alcuni dischi sono stati tradotti in castigliano e in francese.
Esistono anche una versione in portoghese e una in inglese di _Questo piccolo
grande amore_.

Ha venduto oltre 55 milioni di dischi. Nel 2009 è stato sceneggiatore del film
_Questo piccolo grande amore_ basato sul suo omonimo concept album. Nel 2018 e
2019 è stato direttore artistico e conduttore del Festival di Sanremo.

Claudio Baglioni nasce a Roma il 16 maggio 1951 nella clinica Villa Bianca,
figlio unico di Riccardo Baglioni, maresciallo dei Carabinieri, e di Silvia
Saleppico, sarta. Trascorre l'infanzia nel quartiere di Monte Sacro e
l'adolescenza in quello di Centocelle, frequentando spesso d'estate le
campagne dell'Umbria, nel comune di Ficulle, terra natale dei suoi genitori,
dove possiede casa e terreni ereditati dai nonni paterni, e nel reatino nel
Comune di Posta[3], dove il padre temporaneamente prestava servizio in
caserma. La sua carriera artistica inizia nel 1964 quando, appena tredicenne,
partecipa ad un concorso canoro di voci nuove, organizzato da Ottorino
Valentini a Centocelle, nella piazza San Felice da Cantalice, cantando una
canzone di Paul Anka, _Ogni volta_ e vincendo lo stesso concorso l'anno
successivo con il brano _I tuoi anni più belli_ di Iva Zanicchi e Gene Pitney.
Nel 1965 partecipa anche ai _Ludi Canori_ (in cui vince nella categoria Autori
in coppia con Maria Pia Crostella, cantando la canzone _Siamo due poveri
ragazzi_ ) e due anni dopo è al _Festival degli sconosciuti_ di Ariccia
(organizzato da Rita Pavone e Teddy Reno), dove giunge in semifinale.

Nel 1965 riceve in regalo la sua prima chitarra e, dopo breve tempo, inizia a
suonare alcune canzoni di Fabrizio De André da autodidatta. Il suo _look_ di
quegli anni (maglioni neri a collo alto, occhiali spessi, aria da
intellettuale e testi ispirati a Edgar Allan Poe), gli causa, da parte degli
amici di quartiere, il soprannome di "Agonia".[4] Intanto prende anche lezioni
di pianoforte dal maestro Alfredo Avantifiori[5] e, in seguito, con il maestro
argentino Nicolas Amato (futuro traduttore in spagnolo di alcune sue canzoni
di successo) suona in un complesso amatoriale ( _Les Images_ ), tentando
alcuni esperimenti di "teatro cantato" con una compagnia chiamata _Studio 10_
, mettendo in scena passi scelti di Neruda, Poe, Tagore. Al 1966 risale la sua
prima esibizione in pubblico, in un teatro periferico di varietà, per un
compenso di 1.000 lire; un anno più tardi scrive una suite musicale su una
poesia di Edgar Allan Poe, _Annabel Lee_. Scrive poi il testo e compone anche
_Signora Lia_.

Nel luglio del 1968 partecipa al concorso "Fuori la voce", presentato da Pippo
Baudo, nel quale tra i concorrenti c'è anche una giovanissima Fiorella
Mannoia. Nello stesso anno incontra Antonio Coggio, produttore e pianista, che
diventerà il suo principale collaboratore negli anni a venire. Coggio raccontò
che: «Me lo presentò un collaboratore di Teddy Reno, che l'aveva notato al
loro _Festival degli sconosciuti_ ; Claudio cantò _Georgia on My Mind_ di Ray
Charles, al pianoforte. Come cantante prometteva molto, aveva modulazioni
particolari[6]». Nel 1969, dopo aver effettuato alcuni provini, ottiene dalla
RCA Italiana il suo primo contratto discografico, di durata quinquennale,
firmato dal padre Riccardo a causa della minore età del cantautore.

L'anno successivo viene pubblicato il suo primo 45 giri, _Una favola
blu/Signora Lia_ e il cantante prende parte a Un disco per l'estate con _Una
favola blu_ e alla sezione giovani del Festivalbar con _Signora Lia_ ; esce
anche il singolo _Io, una ragazza e la gente/E ci sei tu_ , seguito dal suo
primo album, _Claudio Baglioni_. Partecipa alla Mostra Internazionale di
Musica Leggera di Venezia, e alla Caravella dei successi presso il Teatro
Petruzzelli di Bari[7]. In entrambe le occasioni presenta la canzone _Notte di
Natale_[8], non apprezzata dal pubblico[9]; di lì a poco esce l'ultimo singolo
legato al primo album _Notte di Natale/Isolina_. Nel 1971 esce _Un cantastorie
dei giorni nostri_ , una ristampa del primo disco effettuato dalla RCA in cui
sono inclusi alcuni pezzi già presenti nel primo album, più degli inediti.
Sempre nel 1971, in aprile, alla Mostra dell'elettronica di Roma incontra la
sua futura moglie e collaboratrice Paola Massari e in settembre viene invitato
al Festival Internazionale della cittadina polacca di Sopot, dove vince il
premio della critica; l'anno si conclude con una tournée di dieci giorni in
Polonia. Scrive alcuni brani per Mia Martini che la cantante include
nell'album _Oltre la collina_ , interpreta tre canzoni per la colonna sonora
del film _Fratello sole, sorella luna_ di Franco Zeffirelli e scrive pezzi per
Rita Pavone, tra cui _La suggestione_.

Nel 1972 esce _Questo piccolo grande amore_ , un concept album che lo consacra
al successo contribuendo all'identificazione di Baglioni come cantautore
romantico e dei buoni sentimenti per antonomasia. L'album vende 900.000 copie
e rimane primo nelle classifiche italiane per 15 settimane, mentre il brano fu
definito "canzone italiana del secolo" e premiato al Festival di Sanremo. La
versione originale nel 33 giri comprende due frasi che furono cambiate in
seguito, ossia "la voglia di essere nudi" invece di "essere soli", e "le mani
sempre più ansiose di cose proibite" invece di "le scarpe bagnate". Il 4
agosto del 1973 sposa Paola Massari[10]: subito dopo le nozze, esce il suo
quarto Lp, _Gira che ti rigira amore bello_ , che non ripete il successo
dell'album precedente. L'auto nella copertina è "Camilla", la Citroën 2CV
gialla del cantante. L'anno successivo esce _E tu..._ , registrato a Parigi.
L'omonimo singolo rimane primo in classifica per 14 settimane e vince il
Festivalbar. Dal 1975 al 1978 Baglioni pubblica altri tre album: _Sabato
pomeriggio_ , _Solo_ (1977) e _E tu come stai?_ : quest'ultimo fu il primo
sotto contratto con la CBS, firmato per un miliardo di lire, e ne esce una
versione in francese nel 1980. Sempre nel 1975 fonda[11], insieme a Mogol,
Paolo Mengoli e Gianni Morandi, la Nazionale italiana cantanti, squadra di
calcio da sempre impegnata in attività di solidarietà, con la quale ha
collezionato ad oggi 8 presenze.

Nel 1981 esce _Strada facendo_. L'album, anche grazie all'enorme successo del
singolo di lancio, gli consente di vincere il premio come _Miglior cantante
dell'anno_ al concorso _Vota la voce_ ed il premio _Miglior cantautore_
assegnato dall' _Associazione Critici Discografici_. L'album vende 800.000
copie, ed è accompagnato da sedici tappe nei palasport. L'anno successivo,
invece, il cantante intraprende una tournée negli stadi che raggiunge un
totale che supera il milione di spettatori: uno di quei concerti fu incluso
nel live _Alè-oò_.

Nel 1985 esce l'album _La vita è adesso_ che vende 1.200.000 copie nei primi
sei mesi rimanendo al primo posto in classifica per 27 settimane e risultando
il disco più venduto dell'anno. A giugno parte il tour "Notti di Note", con 54
date negli stadi per un totale di 1.200.000 spettatori (record ancora
imbattuto nel 2019), e si conclude a Roma con un doppio concerto allo Stadio
Flaminio con oltre 100.000 spettatori. Viene anche eletto artista
dell'anno[12].

Nel 1986 il cantante intraprende il tour _Assolo nei grandi stadi italiani_ .
Durante il tour, non è accompagnato da nessun altro musicista: tutti gli
strumenti sono infatti collegati con il sistema MIDI. Uno dei concerti diventa
l'album live _Assolo_ , in cui è incluso l'inedito _Il sogno è sempre_.

L'8 settembre 1988, a Torino, partecipa come rappresentante italiano alla
tappa italiana del tour Human Rights Now!, organizzato da Amnesty
International, con artisti di fama mondiale come Youssou N'Dour, Tracy
Chapman, Sting, Peter Gabriel e Bruce Springsteen. La sua esibizione viene
contestata dal pubblico (prevalentemente rock).

Il 16 novembre 1990 viene pubblicato il nuovo album doppio _Oltre_ , la cui
uscita era stata rimandata anche a causa di un incidente d'auto subito dal
cantautore durante la registrazione dello stesso. Fra gli artisti ospiti
dell'album vi sono Paco de Lucía, Pino Daniele, Mia Martini, Youssou N'Dour,
Didier Lockwood, Manu Katché, Hossam Ramzy e Oreste Lionello. L'uscita
dell'album è seguita dal tour _Oltre il concerto_ che totalizza circa 950.000
spettatori. Nel settembre del 1992 dopo l'uccisione dei giudici Giovanni
Falcone e Paolo Borsellino, Baglioni partecipa al concerto contro la mafia
"Giù la maschera" a Palermo, cantando la canzone "Noi no". Nel 1994, è ospite
del 34º _Festival Internacional de la Cancion de Viña del Mar_ , in Cile.
Compone e canta _Acqua nell'acqua_ , canzone ufficiale della VII edizione dei
Campionati mondiali di nuoto svoltisi a Roma.

Nel 1995 esce l'album _Io sono qui_ , il cui singolo omonimo viene presentato
il 23 settembre con un concerto a sorpresa su un camion giallo a Castelluccio
di Norcia, in Umbria.[13] Nello stesso anno fonda ClaB, un'associazione che
sostituisce la vecchia fanzine _Note di Claudio_ , pubblicata per quasi dieci
anni nella rivista Blu, il cui primo raduno si tiene al Palazzetto dello Sport
di Roma. Il 27 ottobre 1996 viene invitato in qualità di ambasciatore della
FAO al _World Food Day Concert_ , che riunisce artisti di calibro
internazionale, in un evento musicale tenutosi a Roma davanti al Colosseo; per
l'occasione compone la sigla _Koinè_. Al Concerto di Natale del 1996 nella
Sala Nervi in Vaticano, canta _Avrai_ davanti a Papa Giovanni Paolo II,
accompagnato dall'Orchestra Filarmonica di Torino. Durante questo periodo è
spesso in TV ospite di Fabio Fazio nella trasmissione _Quelli che il calcio_.
E proprio con Fazio l'anno successivo conduce _Anima mia_ , programma di Rai 2
in cui vengono scherzosamente rivisitati gli anni '70. Qui si esibisce anche
in simpatiche e originali interpretazioni di alcune sigle di programmi
televisivi di quel periodo. Sulla scia del grande successo della trasmissione,
pubblica l'album _Anime in gioco_. Nel 1998 la FIGC, in occasione del
centenario, gli commissiona un inno, _Da me a te_ , che verrà presentato a
Parma in occasione dell'amichevole Italia-Paraguay.[14] Compie anche un tour
negli stadi di Roma, San Siro, Palermo e Napoli: la RAI trasmette in diretta i
concerti dell'Olimpico di Roma (90.000 spettatori) e di San Siro a Milano
(85.000 spettatori). Il tour Da me a te termina con numeri trionfali, infatti
il totale degli spettatori paganti nei cinque concerti-evento supera i
380.000.

Nel 1999 esce _Viaggiatore sulla coda del tempo_ , che viene presentato negli
hangar degli aeroporti di Firenze, Milano, Napoli e Catania.

Il 3 novembre 2003 il Presidente Carlo Azeglio Ciampi lo nomina Commendatore
della Repubblica[15]. Nello stesso anno esce un altro disco in studio, _Sono
io, l'uomo della storia accanto_ , che ottiene il Premio Lunezia per la
qualità dei testi. Per promuovere l'album, il cantautore intraprende un tour
negli stadi italiani che prende il nome del brano _Tutto in un abbraccio_. Il
concerto allo Stadio Olimpico di Roma del 1º luglio 2003 è registrato e
pubblicato in formato DVD.

L'anno successivo si laurea in architettura all'Università La Sapienza di
Roma.

Nel 2005 esce il doppio album live _Crescendo e cercando_ e un cofanetto
omonimo con triplo DVD, risultato degli ultimi tour realizzati in giro per
l'Italia tra il 2003 e il 2004; quindi, il 25 aprile, in Spagna e il 3 maggio
in Italia, esce _Todo Baglioni grandes èxitos en Español_ , una raccolta di 14
canzoni in lingua spagnola, più la traccia _Sabato pomeriggio_ in versione
originale; ancora, edito da Bompiani, esce il libro Senza musica, una raccolta
di scritti dal 1974, in cui il cantante racconta se stesso ripercorrendo la
sua carriera pluridecennale. Nel luglio 2005 è tra gli artisti invitati
all'evento del Live 8 di Roma, e si esibisce al Circo Massimo. Pochi mesi dopo
esce _Tutti qui - Collezione dal 1967 al 2005_ che a meno di due mesi dalla
pubblicazione è già triplo disco di platino, con i suoi più grandi successi, e
con quattro brani inediti, _Tutti qui_ , _Annabel Lee_ , _La suggestione_ e
_Ci fosse lei_. Per Einaudi viene pubblicato anche _Parole e canzoni_ (curato
da Vincenzo Mollica), libro che traccia un profilo dell'artista grazie anche
ai contributi di Roberto Cotroneo, Ennio Morricone, Giuseppe Tornatore e
Walter Veltroni e presenta tutti i testi delle sue canzoni in una
pubblicazione.

Prende parte attiva alle manifestazioni dei XX Giochi olimpici invernali di
Torino 2006: l'8 dicembre porta, in veste di tedoforo, la torcia olimpica da
Piazza Navona a Campo de' Fiori. Compone anche _Va_ , inno ufficiale della
manifestazione. Il 31 marzo esce la seconda compilation _Gli altri tutti qui_
, album contenente l'inno olimpico e tre brani inediti: _Se la ragazza che
avevi_ , registrata da Baglioni nel 1967; _Amore amore un corno_ , scritta per
Mia Martini nel 1971; _Una storia normale_ , prima versione di un brano inciso
da Gigi Proietti nel 1975. Nel mese di settembre 2006 riunisce in un evento
musicale organizzato dalla Regione Lazio sull'isola di Ventotene i musicisti
Danilo Rea, Nicola Piovani e Luis Bacalov, e tiene un concerto nell'aula
plenaria del Parlamento Europeo a Bruxelles. Intraprende il tour _Tutti qui_ ,
che si conclude a Caserta.

Il 21 giugno presenta, durante un mini-concerto tenuto in un bar dell'isola di
Lampedusa, il suo ultimo brano inedito inserito nell'omonima raccolta dal vivo
_Buon viaggio della vita_. Il 1º settembre è uno degli artisti invitati
all'Incontro nazionale dei giovani 2007 tenutosi a Loreto e il mese successivo
si reca negli Stati Uniti ed in Canada per una mini-tournée di 8 tappe. Sempre
nel 2007 il Corriere della Sera pubblica la raccolta completa di 12 CD del
cantautore ripercorrendo con un cofanetto "a puntate" la sua storia in musica.

Nel novembre 2008, Baglioni intraprende il tour _QPGA_ , acronimo di _Questo
piccolo grande amore_ in cui ripropone l'intero disco dal vivo con nuovi
arrangiamenti, seguito dall'uscita di un CD (contenente anche inediti e brani
scartati dal disco) e di un film, che esce nelle sale l'11 febbraio 2009, per
la regia di Riccardo Donna, cui Baglioni contribuisce con la colonna sonora.
Subito dopo l'uscita del film viene dato alle stampe il libro _QPGA_ , primo
romanzo scritto dal cantautore. Seguono altre 2 tourne, _Gran Concerto_ e
_ConcertOpera_ (quest'ultimo preceduto dall'inedito _Niente più_ ). Il 21
aprile 2009 partecipa alla registrazione del singolo _Domani 21/04.2009_
voluto da Jovanotti e dai Negramaro per sostenere la ricostruzione dell'Aquila
a seguito del terremoto. Con altri artisti, il 20 giugno è sul palco dello
stadio Olimpico di Roma nel concerto di beneficenza _Corale per il popolo
d'Abruzzo_ , mentre il 3 luglio suona all'Aquila, nella piazza Duomo per la
prima volta riaperta al pubblico dopo il sisma.

In contemporanea con lo svolgimento del tour, esce il DVD _Q.P.G.A. Filmopera_
, in cui viene proposto in versione video l'intero album _Q.P.G.A_. Da esso è
estratto il singolo _Per il mondo_ , uscito l'8 ottobre. Il 6 luglio 2011 è
tra i principali firmatari dell'appello promosso dalla SIAE[16] per sostenere
la più stringente stesura della delibera AgCom _668/2010_ , che intende
affidare all'Autorità per le Garanzie nelle Comunicazioni, autorità di nomina
politica, il potere di bloccare e cancellare qualsiasi sito sospettato di
violare un copyright, tramite una semplice azione amministrativa e senza una
previa azione dell'autorità giudiziaria[17]. Dal 2 al 4 giugno 2011 organizza,
tramite la _Fondazione O' Scià_ ed assieme alla _Nazionale italiana cantanti_
, la manifestazione _Lampedusa Sùsiti_ , per manifestare sostegno agli
abitanti dell'isola colpiti dalla recrudescenza del massiccio fenomeno
migratorio clandestino. Il cantautore inoltre è l'ideatore della rassegna
musicale O' Scià, che nell'isola di Lampedusa, sulla spiaggia della Guitgia,
giunge nel 2012 alla sua decima edizione, che - in quanto probabilmente ultima
a causa di una sensibile riduzione dei fondi a disposizione -, viene
rinominata Ciao O' Scià. Molte, nell'estate del 2013, le voci critiche, in
primis degli isolani, nei confronti del mancato sostegno di una riedizione del
festival.

A trent'anni dalla prima pubblicazione, il 29 novembre esce un cofanetto
speciale in 3 CD dal titolo _Strada facendo: 30º anniversario_ per celebrare
l'omonimo album. La nuova versione si presenta completamente rimasterizzata in
digitale. Nello stesso anno, il cantante presenta su Facebook il brano
_L'Italia è_ , composto in ricordo dei 150 anni dell'Unità d'Italia, e il cui
testo è ispirato alla Costituzione italiana. A novembre pubblica il suo nuovo
album in studio, _Un piccolo Natale in più_ , raccolta di cover di canzoni
natalizie provenienti da diverse tradizioni, cantate in lingua originale, o
con nuove traduzioni redatte dallo stesso cantautore. L'album è anticipato dal
singolo omonimo, una cover di _Have Yourself a Merry Little Christmas_.

Originariamente inteso come un'innovativa modalità di pubblicazione di
materiale inedito (una canzone ogni 2 settimane), il cantante annuncia il
progetto _ConVoi_. Il cui album esce il 22 ottobre 2013, ma il tour viene
rinviato a causa di una laringofaringite che rende il cantante temporaneamente
afono. In una puntata della trasmissione _Che tempo che fa_[18], Baglioni
svela le intenzioni del progetto. Il primo singolo _Con Voi_ viene rilasciato
su internet ma l'alta affluenza di navigatori manda in tilt sia il sito
dedicato, sia quello ufficiale del cantautore romano[19]. Nel frattempo
interviene anche nell'album antologico di Max Pezzali, _Max 20_ e partecipa al
Festival teatro canzone Giorgio Gaber[20]. La modalità di uscita del prodotto
discografico inaugurata dal cantautore romano, viene seguita da altri
cantautori, fra i quali Amedeo Minghi[21].

Il 19 febbraio 2014 è ospite della 64ª edizione del Festival di Sanremo. Da
giovedì 21 maggio 2015 fino al 27 agosto 2015, il Corriere della Sera in
collaborazione con La Gazzetta dello Sport, pubblica _Claudio Baglioni Live
Story_ , una raccolta di 15 concerti, alcuni dei quali inediti, come il _Tour
Blu - Il viaggio_ del 2000, il _Tour Giallo Elettrico_ del 1996 e il tour _Con
tutto l'amore che posso_ del 1977. Ognuno di questi DVD contiene un book
fotografico e la locandina del concerto.

Nel marzo 2015, sulla sua pagina Facebook, il cantautore pubblica una foto con
Gianni Morandi. Alcuni giorni dopo, i cantautori annunciano nelle loro pagine
una collaborazione dal titolo _Capitani coraggiosi_ , ispirandosi al romanzo
di Rudyard Kipling. Vengono fissate all'inizio dieci date al centrale del Foro
Italico a Roma, per poi svilupparsi successivamente in uno show televisivo,
una tournée per l'Italia, una trasmissione radiofonica e un disco. Il 15
giugno viene presentato il singolo, _Capitani coraggiosi_ , scritto da
Baglioni, che lancia il tour.

L'operazione ha coinvolto diversi personaggi del mondo della musica, dello
spettacolo, giornalisti e varie personalità, che hanno incoraggiato i due
cantanti attraverso brevi filmati o scritti pubblicati sulla pagina Facebook
ufficiale del progetto (tra gli altri Roberto Vecchioni, Gigi D'Alessio,
Silvio Muccino, Paolo Belli, Massimo Ghini, Laura Pausini e Max Pezzali), ed è
stata promossa anche con un omonimo show televisivo condotto da Baglioni e
Morandi andato in onda il 29 giugno 2015 su Rai Uno[22].

Le ultime due date romane vengono trasmesse in diretta il 6 e il 7 ottobre
sempre sulla stessa rete. A queste due serate speciali, adattate a format
televisivo, partecipano come ospiti J-Ax, Fedez, Luciana Littizzetto, Fabio
Fazio, Geppi Cucciari, Neri Marcorè, Elisa e Emma Marrone, duettando con i due
artisti. Oltre ai due concerti, viene realizzato uno speciale di _Porta a
porta_ e uno speciale intitolato _Oltre la pioggia_ , con immagini tratte
dalla serata del primo ottobre, nella quale erano previste le riprese, saltate
poi per la pioggia. Baglioni è anche direttore musicale e scenografo di tutto
il progetto.[23] Dall'8 gennaio 2016, Baglioni e Morandi conducono insieme a
Angelo Baiguini _Radio Capitani Coraggiosi,_ per cinque venerdì dalle ore
19.00 alle ore 21.00 in diretta su RTL 102.5. Nel corso della conferenza
stampa di presentazione del progetto radiofonico viene annunciata la
pubblicazione del disco _Capitani coraggiosi - Il live_ , una raccolta delle
esibizioni dal vivo tratte dai concerti romani del settembre 2015, uscito il 5
febbraio 2016, in corrispondenza con l'ultima puntata della trasmissione
radiofonica. L'album, oltre alla versione tradizionale in due CD, esce in una
versione straordinaria con un DVD con clip sulla preparazione dello spettacolo
e con un terzo CD che contiene alcuni brani registrati in studio e poi esclusi
dalla scaletta definitiva del concerto.

Nel novembre 2017 Baglioni annuncia _Al Centro_ , una raccolta in quattro
dischi per festeggiare i cinquant'anni di carriera. Insieme al disco, in
uscita a inizio 2018, il cantautore annuncia anche l'omonima tournée nei
palasport e arene indoor, che si svolgerà tra il mese di ottobre e novembre
2018. Il tour vede il ritorno del palco al centro della scena, secondo una
modalità molto amata da Baglioni, e utilizzata più volte nel corso dei propri
live. Visto il successo della prevendita, vengono aggiunte strada facendo una
serie di date, e la partenza del tour viene anticipata a settembre da una tre
giorni di concerti all'Arena di Verona, che per la prima volta nella storia
moderna[24] ha visto un palco al centro del proprio spazio e 20.000 spettatori
intorno a serata. La data di sabato 15 settembre 2018 è trasmessa in diretta
dalla Rai e ottiene il 24% di share pari a circa 3.800.000 telespettatori. Il
tour prosegue con le date nei palasport con il concerto del 16 ottobre a
Firenze; dopo una pausa per il Festival di Sanremo, i concerti riprendono il
16 marzo a Livorno, per concludersi il 26 aprile a Firenze. La tournée è
accompagnata da Al Centro-Suite, una suite strumentale, scritta dallo stesso
Baglioni come colonna sonora per i festeggiamenti dei 50 anni di carriera,
presentata in anteprima mercoledì 12 settembre su Rai uno.

Il tour Al Centro termina dopo 50 date nei palasport e arene italiane con
oltre 410.000 spettatori.

Nel settembre 2017 emerge il suo nome per il ruolo di direttore artistico del
68º Festival di Sanremo e poi anche per quello di conduttore[25][26], venendo
affiancato da Michelle Hunziker e Pierfrancesco Favino. Dopo il grande
successo ottenuto nell'edizione, il 14 giugno Baglioni è stato riconfermato
alla direzione artistica del Festival del 2019[27][28][29][30] [31]; durante
la presentazione dei palinsesti Rai 2018-2019 il 27 giugno è stato
riconfermato anche conduttore del Festival, che si svolge dal 5 al 9 febbraio
2019, affiancato da Claudio Bisio e Virginia Raffaele.

Durante le giornate di conferenza stampa del Festival ha annunciato che
valuterà se ci sarà o non ci sarà alla guida del prossimo Festival anche per
l'edizione 2020. Il 2 agosto 2019 viene smentita la sua partecipazione al
Festival di Sanremo 2020, la cui conduzione e direzione artistica viene
affidata ad Amadeus.

Dalla sua unione con Paola Massari, il 19 maggio 1982 nasce Giovanni,[32] al
quale il padre dedica la canzone _Avrai_ , tra le più apprezzate[ _senza
fonte_ ] del cantautore e registrata in soli due giorni nello studio di Paul
McCartney a Londra; il singolo viene pubblicato il 9 giugno. Della nascita del
figlio, Baglioni dirà poco dopo:

Nel 1987 Claudio Baglioni incontrò per la prima volta Rossella Barattolo. Ai
tempi, il cantautore era ancora sposato con la prima moglie Paola Massari e
quindi il loro rapporto inizialmente fu esclusivamente lavorativo.

Nel 1994 arriva la convivenza, ma solo nel 2008 la storia viene resa pubblica:
proprio in quell’anno Baglioni divorziò ufficialmente dalla prima moglie,
Paola Massari.

Paolo Gianolio (chitarre, arrangiamenti, direzione musicale); Elio Rivagli
(batteria e percussioni); Roberto Pagani (piano, tastiere, fisarmonica); Mario
Guarini (basso e contrabasso elettrico); Pio Spiriti (piano, tastiere, violino
e fisarmonica); Chicco Gussoni (chitarre); Stefano Pisetta (batteria e
percussioni); Aidan Zammit (tastiere e armonica a bocca); Serena Caporale
(vocalist); Rossella Ruini (vocalist); Claudia Arvati (vocalist) e Serena
Bagozzi (vocalist).

Altri progetti

