Il **Regno di Gran Bretagna** (in inglese: _Kingdom of Great Britain_ ) fu uno
Stato dell'Europa occidentale, che esistette dal 1707 al 1800. Nacque dalla
fusione del Regno d'Inghilterra e del Regno di Scozia, in seguito dell'Atto di
Unione del 1707, con lo scopo di creare un singolo regno che governasse tutta
l'isola britannica.

Vennero creati un nuovo parlamento e un nuovo governo unificati, con sede a
Londra. I due regni separati di Scozia e d'Inghilterra avevano già lo stesso
monarca, in seguito all'Unione delle corone, in forza della quale Giacomo VI
di Scozia divenne anche re d'Inghilterra nel 1603, alla morte di Elisabetta I
d'Inghilterra.

Il Regno di Gran Bretagna incorporò il Regno d'Irlanda nel 1801 assumendo il
nome di Regno Unito di Gran Bretagna e Irlanda a seguito di una legge d'unione
del 1800.

Il nome _Britannia_ deriva dal latino (da cui anche il francese moderno
_Bretagne_ ed il medio inglese _Bretayne_ o _Breteyne_ ). Il termine _Gran
Bretagna_ venne utilizzato per la prima volta in maniera ufficiale nel 1474
nell'istrumento di proposta di matrimonio tra Cecilia di York, figlia di
Edoardo IV d'Inghilterra, e Giacomo, figlio di re Giacomo III di Scozia.

Il Treaty of Union ed i successivi Acts of Union stabilirono che Inghilterra e
Scozia sarebbero state «unite in un unico regno col nome di Gran Bretagna».[1]
Il sito del parlamento del Regno Unito, del parlamento scozzese e della BBC
oltre ad altri, tra cui quello di diverse associazioni storiche, certificano
la creazione del Regno di Gran Bretagna al 1º maggio
1707.[1][2][3][4][5][6][7][8] Il termine _Regno Unito_ ad ogni modo è
utilizzato in maniera informale durante il XVIII secolo per descrivere lo
stato.[9][10][11][12][13][14][15][16]

Il nuovo stato creato nel 1707 includeva l'Isola di Gran Bretagna assieme ad
altre isole minori che erano parti dei regni di Inghilterra e Scozia. Le Isole
del Canale e l'Isola di Man non furono mai parte del Regno di Gran Bretagna,
sebbene l'Atto di acquisizione dell'Isola di Man nel 1765 sancì il passaggio
formale della sovranità dell'isola allo stato che la acquistò da Charlotte
Murray, duchessa di Atholl.[17]

La successione al trono fu stabilita dall' _Act of Settlement_ (Atto di
disposizione) del 1701, sostituendo l' _Act of Security_ (Atto di sicurezza)
che era l'equivalente scozzese: l' _Act of Settlement_ prevedeva che l'erede
al trono inglese dovesse essere un protestante discendente da Sophia di
Hannover, mentre l' _Act of Security_ imponeva che l'erede al trono
discendesse da monarchi scozzesi.

Il potere legislativo fu conferito al Parlamento della Gran Bretagna, che
sostituì i parlamenti di Inghilterra e Scozia. Come l'odierno Parlamento del
Regno Unito, il Parlamento della Gran Bretagna era composto da tre elementi:
la Camera dei Comuni, la Camera dei Lord e la Corona. Sia l'Inghilterra che la
Scozia avevano un posto nella Camera dei Lord e nella Camera dei Comuni del
nuovo Parlamento, anche se i rappresentanti scozzesi in entrambe le camere
erano in numero inferiore; infatti, all'atto della fusione il numero di
rappresentanti non dipendeva dalla numerosità della popolazione, ma
dall'ammontare delle tasse riscosse. In séguito, assicurando maggiori introiti
fiscali, la Scozia ebbe diritto ad un numero maggiore di seggi. Secondo le
norme di una coalizione politica, la Scozia aveva 16 rappresentanti alla
Camera dei Lord e potevano essere eletti massimo 45 rappresentanti alla Camera
dei Comuni, su un totale di 558 divisi tra l'Inghilterra e Galles.

Come risultato della Poynings' Law del 1495, il Parlamento d'Irlanda veniva
subordinato al Parlamento d'Inghilterra e dopo il 1707 esso rimase subordinato
a quello di Gran Bretagna. Il parlamento britannico con il Dependency of
Ireland on Great Britain Act, del 1719 notò che la Camera dei Lords irlandese
aveva recentemente "assunto un potere ed una giurisdizione da esaminare,
correggere ed emendare" nel rispetto del fatto che il Regno d'Irlanda si
trovava sottoposto alla corona britannica, al re ed al parlamento di Gran
Bretagna, il quale aveva "pieno potere ed autorità di legiferare e creare
statuti sufficientemente validi anche per il regno e la popolazione
dell'Irlanda".[18] L'atto venne ripreso nel Repeal of Act for Securing
Dependence of Ireland Act 1782.[19] In quello stesso anno la costituzione
irlandese introdusse un periodo di libera legislazione. Ad ogni modo, la
Ribellione irlandese del 1798 pose fine a questo periodo di semi-indipendenza
e anzi portò alla creazione del Regno Unito di Gran Bretagna ed Irlanda, il
moderno Regno Unito, nel 1801.

Il XVIII secolo vide l'Inghilterra, e dopo il 1707 la Gran Bretagna, ascendere
al ruolo di potenza coloniale dominante al mondo, con la Francia come sua
principale rivale.[20] I possedimenti inglesi d'oltremare precedenti al 1707
divennero il nucleo principale dell'Impero britannico.

La profonda integrazione politica tra i due regni fu una politica chiave del
regno della regina Anna, l'ultima monarca della dinastia degli Stuart a
regnare separatamente su Inghilterra e Scozia e la prima a regnare unitamente
sulla Gran Bretagna. Nel 1706 venne siglato un Treaty of Union dopo negoziati
tra i rappresentanti dei parlamenti d'Inghilterra e Scozia secondo i quali
ciascun parlamento avrebbe approvato un proprio atto a riguardo. Gli atti
divennero effettivi dal 1º maggio 1707, unendo i parlamenti e le corone
separate d'Inghilterra e Scozia a formare il Regno di Gran Bretagna. Anna fu
la prima ad occupare il nuovo trono e, sulla base dell'articolo 22 del Treaty
of Union, la Scozia avrebbe inviato 45 membri ad assommarsi a quelli già
componenti il regno d'Inghilterra per formare la nuova Camera dei Comuni di
Gran Bretagna.[21]

La morte di Carlo II di Spagna nel 1700 e la sua cessione della Spagna e del
suo impero coloniale a Filippo, duca di Angiò, nipote del re di Francia,
portarono gli inglesi a temere fortemente per una possibile unificazione tra
Francia e Spagna e le loro colonie. Nel 1701, Inghilterra, Portogallo e
Repubblica delle Sette Province si erano schierati con il Sacro Romano Impero
contro Spagna e Francia nella Guerra di Successione spagnola. Il conflitto
perdurò sino al 1714, con la sconfitta finale di Francia e Spagna. A
conclusione venne siglato il Trattato di Utrecht col quale Filippo rinunciò
per sé e per i suoi discendenti alla successione al trono francese pur di
conservare quello spagnolo. La Spagna perse il suo impero in Europa ma gli
venne concesso di mantenere quello nelle Americhe e le Filippine, che però
risultò fortemente indebolito dalle altre potenze coloniali. Il nuovo Impero
britannico, basato nel 1707 sui possedimenti inglesi oltremare, venne espanso:
dalla Francia, la Gran Bretagna ottenne le isole Terranova e l'Acadia, dalla
Spagna Gibilterra e Minorca. Gibraltar, che ancora oggi è un territorio
britannico, divenne una delle principali basi navali che permisero alla Gran
Bretagna di controllare lo stretto che metteva in comunicazione l'Atlantico
col Mediterraneo.[22]

La Guerra dei Sette anni che iniziò nel 1756, fu la prima guerra su scala
globale e vide il coinvolgimento diretto della Gran Bretagna in Europa, India,
Nord America, Caraibi, Filippine e Africa costiera. La sigla del Trattato di
Parigi del 1763 ebbe importanti conseguenze per la Gran Bretagna ed il suo
impero. In Nord America, vennero poste le basi per il declino della Francia
come potenza coloniale con l'ulteriore cessione della Nuova Francia
all'Inghilterra e la Louisiana alla Spagna. La Spagna dal canto suo cedette la
Florida alla Gran Bretagna. In India la Terza guerra carnatica aveva lasciato
alla Francia il controllo delle sue colonie, ma le restrizioni militari e le
obbligazioni che l'Inghilterra seppe creare con gli stati clienti,
effettivamente gettarono le basi per il futuro dell'intera India nelle mani
degli inglesi. La vittoria britannica sulla Francia nella Guerra dei Sette
anni fece della Gran Bretagna la principale potenza coloniale del mondo.[23]

Il mercantilismo fu una delle politiche basilari imposte dalla Gran Bretagna
nei suoi domini d'oltremare.[24] Mercantilismo sta a significare che il
governo ed i vari mercanti divengono soci in affari per incrementare la
politica dello stato e l'esclusione di altri imperi coloniali. Il governo
protegge i propri mercanti, tutela i loro commerci e predispone le industrie
interne per massimizzare le esportazioni minimizzando le importazioni. Il
governo inglese dal canto suo dovette combattere le restrizioni commerciali di
Francia, Spagna e Paesi Bassi. L'obbiettivo del mercantilismo era di quello di
creare il surplus commerciale, così che l'oro e l'argento venissero
convogliati verso Londra. Il governo iniziò a imporre dazi e tasse con
l'intento di concentrare i mercanti a Londra e negli altri porti britannici,
spendendo gran parte di questi ricavati per implementare la Royal Navy che non
solo ebbe il compito di proteggere le colonie britanniche ma talvolta riuscì a
mettere in crisi quelle nemiche. La Royal Navy ad esempio catturò Nuova
Amsterdam (poi New York) nel 1664. Le colonie avevano il compito di produrre
beni per arricchire la madrepatria.[25]

Durante gli anni '60 e '70 del Settecento, le relazioni tra le Tredici Colonie
e la Gran Bretagna iniziarono progressivamente a diradarsi, innanzitutto per
il risentimento del parlamento inglese nell'abilità dei coloni americani nel
tassare senza il consenso della madrepatria. I disaccordi divennero una
violenta insurrezione. nel 1775 scoppiò la Rivoluzione americana quando gli
americani soppressero i realisti a Boston. Nel 1776 gli americani dichiararono
la loro indipendenza dalla Gran Bretagna sotto il nome di Stati Uniti. Alla
guida del generale George Washington, e, con l'assistenza economica e militare
della Francia, della Repubblica olandese e della Spagna, gli Stati Uniti
riuscirono a respingere l'invasione britannica. Gli americani riuscirono ad
avere la meglio contro le armate inglesi nel 1777 e nel 1781. Dopo che Giorgio
III perse il controllo del parlamento non fu in grado di continuare la guerra.
Lo scontro terminò col Trattato di Parigi del 1783 e col riconoscimento
dell'indipendenza degli Stati Uniti. La guerra fu costosa ma gli inglesi
riuscirono a finanziarla completamente senza problemi.[26]

Dopo una serie di guerre con la Francia in India, gli inglesi si dedicarono
definitivamente al Nord America dove sbaragliarono l'avversario acquisendo
tutte le colonie francesi (ad eccezione di due piccole isole) nel 1763. La
colonia francese del Canada venne rinominata Quebec. La politica di Londra fu
quella di rispettare l'eredità religiosa del Quebec (anche se cattolica) così
come il suo sistema legale, economico e sociale. Col Quebec Act del 1774, il
Quebec venne espanso ad includere le colonie occidentali americane. Durante le
guerre rivoluzionarie americane iniziate nel 1775, gli inglesi fecero della
Nuova Scozia la loro principale base navale. Ad ogni modo gli sforzi degli
americani per invadere le colonie britanniche canadesi fallirono sempre.[27]

Con la vittoria degli americani, tra 40.000 e 60.000 lealisti migrarono
portandosi con sé i loro schiavi. Alcuni ottennero delle terre per compensare
le loro perdite. I 14.000 realisti che si portarono nelle valli dei fiumi
Saint John e Saint Croix, allora parte della Nuova Scozia, non vennero bene
accolti dai locali. A questo punto, il governo di Londra decise di creare il
Nuovo Brunswick come colonia separata nel 1784. Il Constitutional Act del 1791
creò le province dell'Alto Canada (popolato in prevalenza da anglofoni) e del
Basso Canada (in prevalenza francofoni) per abbassare le tensioni tra le
comunità francesi e inglesi, implementando un sistema di governo sempre più
simile a quello della madrepatria, con l'intento di imporre l'autorità
imperiale a scapito delle iniziative locali, in particolare dopo gli esiti
della rivoluzione americana.[28]

La perdita delle Tredici colonie, il più grande possedimento della Gran
Bretagna oltremare, e la loro conversione in Stati Uniti, segnò la transizione
dal "primo" al "secondo" impero coloniale britannico, nel quale l'attenzione
degli inglesi si orientò dalle Americhe all'Asia, al Pacifico e quindi
all'Africa.[29] Adam Smith nel suo _Wealth of Nations_ , pubblicato nel 1776,
aveva suggerito che le colonie erano ormai ridondanti e che il libero
commercio avrebbe finito per rimpiazzare l'ormai obsoleto mercantilismo che
aveva invece caratterizzato il primo periodo dell'espansione coloniale. La
crescita dei commerci tra gli Stati Uniti e la Gran Bretagna dopo il 1781[30]
confermò la visione di Smith sulla non necessità dello stato sul controllo del
commercio.

Durante il primo secolo di operatività la Compagnia delle Indie Orientali si
era dedicata al commercio e non alla costruzione di un impero coloniale in
India. L'interesse della compagnia mutò radicalmente nel corso del XVIII
secolo quando la potenza dell'Impero moghul entrò in declino e si trovò a
combattere contro la controparte francese, la Compagnia francese delle Indie
Orientali ( _Compagnie française des Indes orientales_ ) nel corso delle
Guerre carnatiche degli anni '40 e '50 del Settecento. La Battaglia di Plassey
e la Battaglia di Buxar che videro gli inglesi guidatida Robert Clive
sconfiggere gli indiani locali, lasciarono alla Compagnia il controllo del
Bengala e delle principali potenze militari dell'India. Nei decenni successivi
gradualmente il territorio sotto il controllo della compagnia aumentò,
governando direttamente o indirettamente attraverso stati fantoccio e con la
costituzione del primo esercito inglese in loco, composto in gran parte da
sepoy indiani.

Nel 1770, l'esploratore britannico James Cook scoprì le coste orientali
dell'Australia grazie ad un viaggio scientifico che stava intraprendendo nel
Pacifico meridionale. Nel 1778, Joseph Banks, botanico di Cook imbarcato nel
viaggio, presentò al governo inglese la possibilità di istituire Botany Bay
per la creazione di una colonia penale. L'Australia segna così l'inizio del
Secondo Impero Britannico e tale venne considerato il nuovo territorio per
rimpiazzare la perdita delle colonie americane.[31] Il lealista americano
James Matra nel 1783 scrisse "Una proposta per fondare un insediamento nel
Nuovo Galles del Sud" proponendo di fondare una colonia composta da lealisti
americani, cinesi e abitanti del mare del sud (ma nessuno detenuto).[32] Matra
aggiunse che la terra era ideale per creare piantagioni di zucchero, cotone e
tabacco; la Nuova Zelanda inoltre poteva facilmente formare una base per il
commercio nel Pacifico. Su suggerimento del Segretario di Stato Lord Sydney,
Matra emendò la sua proposta per includervi anche eventuali detenuti,
considerando che questo avrebbe portato ad ulteriori benefici economici ed
avrebbe contribuito alla risoluzione di questo problema sociale. Il governo
adottò il piano di Matra nel 1784 e fondò i primi insediamenti.[33]

Nel 1787 salpò la First Fleet, portando con sé il primo bastimento di detenuti
verso la colonia. Esso giunse a destinazione nel gennaio del 1788.

Col regicidio di Luigi XVI nel 1793, la Rivoluzione francese rappresentò una
vera minaccia anche per il Regno di Gran Bretagna.[34] Quando inoltre
Napoleone iniziò a muovere i primi passi e prese effettivamente il potere come
console nel 1799 progettò proprio l'invasione della Gran Bretagna come già
aveva fatto con altri paesi sul continente. Le Guerre napoleoniche quindi
scoppiarono e gli inglesi vennero costretti ad investire molto in termini di
uomini e denaro per sostenere questi scontri. I porti francesi vennero in gran
parte bloccati dalla Royal Navy.[35]

La Rivoluzione Francese inoltre ravvivò le tensioni religiose nel Regno
d'Irlanda. Nel 1798, i nazionalisti irlandesi lanciarono la Ribellione
irlandese del 1798 nella speranza che i francesi li avrebbero aiutati a
cacciare gli inglesi dalla loro terra.[36][37]

William Pitt il Giovane, il primo ministro britannico, credeva fermamente che
l'unica soluzione al problema fosse l'unione tra la Gran Bretagna e l'Irlanda.
Dopo la soppressione della ribellione, che ebbe effettivamente un qualche
appoggio dalla Francia, egli portò avanti la sua politica. L'unione venne
stabilita con l'Atto di Unione del 1800; col supporto del Parlamento
d'Irlanda. Gran Bretagna ed Irlanda vennero formalmente unite dal 1º gennaio
1801 a formare il moderno Regno Unito.[38]

Il Parlamento di Gran Bretagna era composto dalla Camera dei Lords, una camera
alta nominata dal sovrano composta dai Lord Spirituali e dai Lord Temporali, e
dalla Camera dei Comuni, la camera bassa, con rappresentanti eletti
periodicamente. In Inghilterra e Galles le costituenti parlamentari rimasero
invariate per l'esistenza di tutto il parlamento.[39]

Durante il XVIII secolo, la costituzione britannica si sviluppò in maniera
considerevole.

Come risultato dell'unione del 1707, non vennero più create delle paria nella
Paria d'Inghilterra o nella Parìa di Scozia. I pari continuarono ad essere
creati nella nuova Parìa di Gran Bretagna pur mantenendo come separata la
Parìa d'Irlanda.

Altri progetti

