**Destino manifesto** (in inglese _Manifest destiny_ ) è una frase che esprime
la convinzione che gli Stati Uniti d'America abbiano la missione di
espandersi, diffondendo la loro forma di libertà e democrazia. I sostenitori
del destino manifesto credevano che l'espansione non fosse solo buona, ma che
fosse anche ovvia ("manifesta") e inevitabile ("destino"). In origine frase ad
effetto della politica del XIX secolo, _destino manifesto_ divenne un termine
storico standard, spesso usato come sinonimo dell'espansione degli Stati Uniti
d'America attraverso il Nord America e verso l'Oceano Pacifico.

Il destino manifesto fu sempre un concetto generale più che una specifica
politica. Il termine combinava un credo nell'espansionismo con altre idee
popolari dell'epoca, compresi l'eccezionalismo americano, il nazionalismo
romantico e un credo nella naturale superiorità di quella che allora veniva
chiamata la "razza anglosassone". Mentre molti autori, quando discutono del
destino manifesto, si concentrano principalmente sull'espansionismo
statunitense, altri lo vedono in termini di una più ampia espressione di un
credo nella "missione" degli USA nel mondo, che ha significato cose differenti
per persone differenti nel corso degli anni.

Questa varietà di significati possibili venne riassunta da Ernest Lee Tuveson,
che scrisse: «Un vasto complesso di idee, politiche e azioni è compreso nella
frase 'Destino manifesto'. Queste non sono, come dovremmo aspettarci, tutte
compatibili, né provengono da un'unica fonte.»[1].

La frase "destino manifesto" venne all'inizio usata principalmente dai
sostenitori della democrazia jacksoniana negli anni 1840, per promuovere
l'annessione di buona parte di quelli che oggi sono gli Stati Uniti d'America
occidentali (il Territorio dell'Oregon, l'Annessione texana e la Cessione
messicana) a partire dalla presidenza di James Knox Polk.

Il termine venne riesumato negli anni 1890, questa volta dai sostenitori
repubblicani, come giustificazione teorica per l'espansione statunitense al di
fuori del Nord America. Il termine cadde in disuso tra i politici statunitensi
nel XX secolo, ma alcuni commentatori ritengono che alcuni aspetti del destino
manifesto, in particolare il credo in una "missione" statunitense per
promuovere e difendere la democrazia in tutto il mondo, continui ad avere
un'influenza sull'ideologia politica statunitense[2].

La frase venne coniata nel 1845 dal giornalista John L. O'Sullivan, all'epoca
influente sostenitore del Partito Democratico. In un saggio intitolato
_Annessione_[3], O'Sullivan incitava gli Stati Uniti ad annettere la
Repubblica del Texas, non solo perché il Texas lo voleva, ma perché era
«destino manifesto dell'America di diffondersi sul continente». Tra molte
controversie, il Texas venne annesso poco dopo, ma il primo utilizzo della
frase "Destino manifesto" da parte di O'Sullivan, attrasse poca attenzione[4].

La seconda occasione in cui O'Sullivan usò la frase divenne estremamente
influente. Il 27 dicembre 1845, nel suo quotidiano, il _New York Morning News_
, O'Sullivan scrisse della disputa sui confini in corso con il Regno Unito e
riguardante l'Oregon. O'Sullivan sostenne che gli Stati Uniti avevano diritto
a reclamare "l'intero Oregon":

«E tale rivendicazione è per diritto del nostro destino manifesto di
diffonderci e possedere l'intero continente, che la Provvidenza ci ha dato per
lo sviluppo di un grande esperimento di libertà e di autogoverno federato, che
ci è stato affidato.»

Ovvero, O'Sullivan credeva che Dio (la "Divina Provvidenza") avesse dato agli
Stati Uniti una missione per diffondere la democrazia repubblicana ("il grande
esperimento di libertà") in tutto il Nord America. Poiché il Regno Unito non
voleva usare l'Oregon allo scopo di diffondere la democrazia, pensava
O'Sullivan, le rivendicazioni britanniche su quel territorio potevano essere
ignorate. O'Sullivan credeva che il destino manifesto fosse un ideale morale
(una "legge suprema") che sostituiva altre considerazioni, comprese le leggi e
gli accordi internazionali[5].

La concezione originale di O'Sullivan del destino manifesto non era una
chiamata all'espansione territoriale con la forza. Egli credeva che
l'espansione degli Stati Uniti sarebbe avvenuta senza la direzione del governo
statunitense o il coinvolgimento dell'esercito. Dopo che gli "Anglosassoni"
fossero emigrati nelle nuove regioni, essi avrebbero potuto creare nuovi
governi democratici, e in seguito cercare l'ammissione agli Stati Uniti, come
aveva fatto il Texas. Nel 1845, O'Sullivan predisse che la California sarebbe
stata la prossima a seguire quel percorso, e che anche il Canada alla fine
avrebbe richiesto l'annessione. Egli disapprovò lo scoppio della guerra
messicano-statunitense nel 1846, anche se finì col ritenere che l'esito
sarebbe stato benefico per entrambe le nazioni[6].

O'Sullivan non fu il creatore dell'idea di destino manifesto; mentre la sua
frase fornì un'utile etichetta per sentimenti che erano diventati
particolarmente popolari durante gli anni 1840, le idee in sé non erano nuove.
Inoltre, mentre O'Sullivan fu uno dei prominenti sostenitori di quello che
divenne noto come destino manifesto, altri scrittori avevano usato parole
diverse per descrivere le stesse idee. La crescita della stampa negli Stati
Uniti negli anni 1840, in particolare la spesso sensazionalistica "Penny
Press", contribuì grandemente all'ampia diffusione delle idee legate a tale
concetto.

Esisteva una dimensione partigiana: i democratici in generale erano a favore
del concetto, mentre i conservatori vi si opponevano. Per i democratici, come
ha spiegato uno storico:

«L'espansione ad ovest si appellava in particolare ai democratici del Nord e
del Sud, che guardavano ad una frontiera in continuo allargamento per
preservare e mantenere le libertà individuali. Immediatamente [nel 1844],
l'aggiunta del Texas all'Unione promise di estendere l'area della libertà
estendendo le istituzioni americane più in la a sud-ovest. A un livello più
profondo, comunque, i democratici credevano che l'espansione a ovest era un
requisito necessario e pratico della libertà individuale e del governo
repubblicano.

La libertà personale, dicevano, era incompatibile con il sovraffollamento, i
terreni esauriti, e la schiavitù del salario. La compressione avrebbe causato
estremi di benessere e povertà e avrebbe procurato "quei mali così prevalenti
in altre nazioni". Rinchiuso, sedotto da raffinamenti affettati o vincolato
dalle prerogative degli altri, «l'uomo … diventa snervato e predisposto ad
essere schiavizzato da comportamenti viziosi o dipendenti dalle circostanze».
La libertà individuale, essi concludevano, era una funzione di una repubblica
espansiva. Concentrazione, sfruttamento della terra, schiavitù del salario e
intrappolamento erano, nella visione dei democratici, la minaccia più profonda
e oscura all'autonomia personale e al governo repubblicano.

I pericoli per la libertà sembravano particolarmente gravi in una nazione che
emergeva lentamente dalla seria e spiazzante depressione prodotta dal Panico
del 1837. Gli effetti perduranti della stagnazione economica e il declino
nella colonizzazione della frontiera avrebbero difficilmente potuto essere più
significativi nel dibattito sul Texas. "La nostra popolazione è diventata
relativamente densa; le nostre nuove terre sono esaurite," notò un critico
letterario. "Ci stiamo separando sempre più, capitale e lavoro, e abbiamo gli
inizi di una classe operaia in costante crescita, sconosciuta ai nostri padri,
sempre condannata ad essere dipendente sull'impiego da parte della classe che
rappresenta il capitale della nazione, per i mezzi di sussistenza".

L'autonomia personale e la vera libertà, quindi, dipendevano «dalla creazione
di proprietari terrieri, non di proprietari di immobili … [con] proprietà di
se stessi e non padroni.» George Bancroft, un ardente sostenitore
dell'annessione del Texas, concluse che ogni allargamento dell'Unione aveva
reso più difficoltose la concentrazione e l'intrappolamento e, come risultato,
aveva rafforzato, e non indebolito, l'Unione.[7]»

Ironicamente, il termine di O'Sullivan divenne popolare solo dopo che venne
criticato dai conservatori che erano all'opposizione nei confronti della
presidenza di James Knox Polk. Il 3 gennaio 1846, il parlamentare Robert
Winthrop ridicolizzò il concetto davanti al Congresso dicendo: "Suppongo che
il diritto di un destino manifesto all'espansione non verrà ammesso esistere
in alcuna nazione ad eccezione della nazione Yankee".

Winthrop fu il primo di una lunga serie di critici che suggerirono che i
sostenitori del destino manifesto stavano citando la "Divina Provvidenza" come
giustificazione delle azioni che erano motivate dallo sciovinismo e dal
tornaconto personale. Nonostante queste critiche, gli espansionisti adottarono
la frase, che prese piede così rapidamente che le sue origini vennero presto
dimenticate. O'Sullivan morì dimenticato nel 1895, proprio mentre la sua frase
veniva riesumata; nel 1927 uno storico determinò che la frase originava da
lui[8].

Lo storico William E. Weeks ha notato che tre temi chiave venivano solitamente
toccati dai sostenitori del destino manifesto:

Le origini del primo tema, in seguito noto come eccezionalismo americano,
venivamo spesso fatte risalire all'eredità puritana dell'America, in
particolare al sermone di John Winthrop della "Città sulla collina" (1630),
nel quale egli chiedeva la fondazione di una comunità virtuosa che sarebbe
stata un esempio luminoso per il Vecchio Mondo. Nel suo influente pamphlet del
1776, intitolato _Common Sense_ , Thomas Paine riprendeva questo concetto,
sostenendo che la rivoluzione americana forniva l'opportunità per creare una
nuova e migliore società:

È in nostro potere di ricominciare il mondo da capo. Una situazione simile
alla presente non accadeva dai giorni di Noè. Il giorno della nascita di un
nuovo mondo è a portata di mano…

Molti americani erano d'accordo con Paine, e giunsero a credere che gli Stati
Uniti si fossero imbarcati in uno speciale esperimento di libertà e democrazia
- e in un rifiuto della monarchia del Vecchio Mondo - che era di importanza
storica per il mondo. La descrizione degli Stati Uniti fatta da Abraham
Lincoln come "l'ultima, migliore speranza della Terra" è una ben nota
espressione di quest'idea.

Il _discorso di Gettysburg_ di Lincoln, nel quale interpretò la guerra civile
come una lotta per determinare se qualsiasi nazione con gli ideali degli Stati
Uniti potesse sopravvivere, è stato chiamato dallo storico Robert Johannsen
«la dichiarazione più duratura della missione e del destino manifesto
dell'America»[10].

Non tutti quelli che credevano che gli Stati Uniti fossero una nazione che
godeva dei favori divini, pensavano che dovesse espandersi. Alcuni sostenevano
invece l'idea che la "missione" degli Stati Uniti fosse solo di servire da
esempio virtuoso per il resto del mondo. Se gli Stati Uniti avessero avuto
successo come una splendente "città sulla collina", le genti di altre nazioni
avrebbe cercato di fondare le proprie repubbliche democratiche. Thomas
Jefferson all'inizio non credeva necessario che gli Stati Uniti dovessero
crescere in dimensioni, in quanto predisse che altre repubbliche simili
sarebbero state fondate nel Nord America, creando quello che chiamava un
"impero per la libertà".

Comunque, con l'acquisto della Louisiana del 1803, che raddoppiò la dimensione
degli Stati Uniti, e la successiva spedizione Lewis e Clark che viaggiò
attraverso il continente fino all'Oceano Pacifico, Jefferson preparò le cose
per l'espansione continentale degli Stati Uniti. Molti iniziarono a vedere
ciò, come all'inizio di una nuova "missione" - quello che Andrew Jackson nel
1843 notoriamente descrisse come «estendere l'area della libertà». Con
l'aggiunta di ulteriore territorio agli Stati Uniti nei decenni successivi, il
fatto che "estendere l'area della libertà" significasse o meno estendere
l'istituto della schiavitù, divenne una questione centrale in un crescente
dibattito sull'interpretazione della "missione" dell'America.

La frase "destino manifesto" viene spesso associata all'espansione
territoriale degli Stati Uniti avvenuta tra il 1815 e il 1860. Quest'epoca,
dalla fine della guerra del 1812 all'inizio della guerra civile americana, è
stata chiamata "Epoca del destino manifesto". Durante questo periodo gli Stati
Uniti si espansero verso l'Oceano Pacifico, definendo in gran parte i confini
degli odierni Stati Uniti continentali[11].

Il credo del XIX secolo secondo cui gli Stati Uniti avrebbero alla fine
abbracciato tutto il Nord America è nota come "continentalismo". Un primo
propositore di questa idea fu John Quincy Adams, figura prominente
dell'espansione statunitense tra l'acquisto della Louisiana nel 1803 e
soprattutto la Presidenza di James Knox Polk nella prima metà degli anni 1840.
Nel 1811 Adams scrisse al padre:

L'intero continente del Nord America appare destinato dalla Divina Provvidenza
ad essere popolato da una _nazione_ , che parla una lingua, professa un
sistema generale di principi religiosi e politici, ed è usa ad un tenore
generale di usi e costumi sociali. Per la comune felicità di tutti, e per la
loro pace e prosperità, credo sia indispensabile che essi siano associati in
una Unione federale[12].

Adams fece molto per portare avanti quest'idea. Orchestrò il _trattato del
1818_ che stabiliva il confine tra Stati Uniti e Canada spingendosi a ovest
fino alle Montagne Rocciose. Egli negoziò il Trattato Transcontinentale nel
1819, acquistando la Florida dalla Spagna ed estendendo il confine
statunitense con il Messico spagnolo fino all'Oceano Pacifico. Egli inoltre
formulò la _dottrina Monroe_ del 1823, che avvertiva l'Europa che l'emisfero
occidentale non era più aperto alla colonizzazione europea.

La Dottrina Monroe e il destino manifesto erano idee strettamente correlate;
lo storico Walter McDougall definisce il destino manifesto un "corollario"
della Dottrina Monroe, poiché mentre quest'ultima non specifica l'espansione,
l'espansione era necessaria per poter applicare la dottrina. Le preoccupazioni
negli Stati Uniti, secondo cui le potenze europee (in particolare il Regno
Unito) stessero cercando di acquisire colonie, o una maggiore influenza,
nell'America settentrionale portò a invitare all'espansione per impedirlo. Nel
suo influente studio del 1935 sul destino manifesto, Albert Weinberg scrisse
che «l'espansione degli anni 1840 nacque come tentativo difensivo di prevenire
l'intrusione europea nel Nord America»[13].

Anche se il destino manifesto venne indirizzato principalmente a territori
abitati da messicani e nativi americani, il concetto ebbe un ruolo nelle
relazioni statunitensi con il Nord America britannico (il futuro Canada) a
nord. Dall'epoca della rivoluzione americana, gli stati Uniti avevano espresso
un interesse nell'espellere l'Impero britannico dal Nord America.

Non riuscendovi, né con la guerra rivoluzionaria americana né con la guerra
del 1812, gli americani finirono con l'accettare la presenza britannica sul
loro confine settentrionale, ma le paure per una possibile espansione
britannica in altre parti del Nord America fu un tema ricorrente del destino
manifesto.

All'inizio della rivoluzione americana, i rivoluzionari sperarono che i
canadesi francesi si sarebbero uniti alle Tredici Colonie nel tentativo di
estromettere il governo dell'Impero Britannico. Le province canadesi vennero
invitate a mandare dei rappresentanti al Congresso Continentale, e ci fu una
preapprovazione per l'ingresso del Canada negli Stati Uniti negli Articoli
della Confederazione.

Quando il Canada venne invaso durante la guerra, nel tentativo di espellere i
britannici dal Nord America, gli americani sperarono che i franco-canadesi si
sarebbero uniti a loro. Nessuna di queste misure si rivelò di successo nel
portare il Canada dalla parte delle Tredici Colonie, e così nei negoziati di
pace di Parigi, Benjamin Franklin tentò senza successo di convincere i
diplomatici britannici a cedere il Canada agli Stati Uniti. La continuata
presenza dell'Impero Britannico sul confine settentrionale, portò ad una
seconda e fallimentare invasione statunitense del Nord America britannico
durante la guerra del 1812.

Questi tentativi di espellere l'Impero britannico dal Nord America vengono
talvolta citati come primi esempi del destino manifesto in azione. Alcuni
studiosi, tra cui lo storico canadese Reginald Stuart, sostengono che questi
eventi erano differenti nel carattere da quelli dell'"Epoca del destino
manifesto". Prima del 1815, scrive Stuart, "quello che sembrava essere
espansionismo territoriale in realtà sorse da una mentalità difensiva, non da
ambizioni di conquista e annessione". Da questo punto di vista, il destino
manifesto non fu un fattore nello scoppio della guerra del 1812, ma piuttosto
emerse come credo popolare negli anni successivi alla guerra[14].

Gli americani accettarono sempre più la presenza delle colonie britanniche a
nord dopo la guerra del 1812, anche se l'anglofobia continuò ad essere diffusa
negli Stati Uniti. Molti americani, in particolare quelli che vivevano lungo
il confine, erano speranzosi che le ribellioni del 1837 avrebbero posto fine
all'Impero Britannico nel Nord America e avrebbero stabilito un governo
democratico in Canada.

Di questi eventi John O'Sullivan scrisse: «Se la libertà è la migliore delle
benedizioni nazionali, se l'autogoverno è il primo dei diritti nazionali, […]
allora siamo tenuti a simpatizzare con la causa della ribellione canadese».
Americani come O'Sullivan videro le ribellioni come una ripresa della
rivoluzione americana, e contrariamente a molti canadesi dell'epoca,
consideravano che i canadesi vivevano sotto un opprimente governo
straniero[15].

Nonostante questa simpatia con la causa dei ribelli, il credo nel destino
manifesto non risultò in una diffusa reazione americana alle ribellioni, in
parte perché le ribellioni si estinsero rapidamente. O'Sullivan, da parte sua,
si espresse contro un intervento statunitense. Alcuni "filibustieri" americani
(soldati volontari non autorizzati, spesso motivati dal credo nel destino
manifesto) andarono in Canada per prestare aiuto ai ribelli, ma la Presidenza
di Martin Van Buren inviò il generale Winfield Scott ad arrestarli e a
mantenere la pace sul confine.

Alcuni filibustieri continuarono in gruppi segreti noti come _Hunters' Lodges_
, e cercarono di provocare la guerra allo scopo di "liberare" il Canada (la
cosiddetta "Patriot War" fu uno di questi eventi) ma il sentimento degli
americani e le politiche ufficiali del governo furono contro queste azioni. Le
incursioni dei Fenian dopo la guerra civile americana avevano qualche
somiglianza alle azioni degli _Hunters_ , ma erano altrimenti slegate
dall'idea del destino manifesto o da qualsiasi politica di espansionismo
americano[16].

Sul confine settentrionale degli Stati Uniti, il destino manifesto giocò il
suo ruolo più importante nella disputa sui confini dell'Oregon con il Regno
Unito. La Convenzione anglo-americana del 1818 aveva stabilito l'occupazione
congiunta dell'Oregon Country, e migliaia di americani vi migrarono negli anni
1840, percorrendo la pista dell'Oregon. I britannici declinarono una proposta
fatta dalla presidenza di John Tyler di dividere la regione lungo il 49º
parallelo Nord (un'offerta già fatta in precedenza da John Quincy Adams), e
proposero invece una linea di confine più a sud, lungo il fiume Columbia, che
avrebbe reso quello che oggi è lo Stato di Washington, parte del Nord America
britannico.

I sostenitori del destino manifesto protestarono, e chiesero l'annessione
dell'intero Oregon Country. Il candidato presidenziale James K. Polk usò
questa lamentazione popolare a suo vantaggio, e i democratici richiesero
l'annessione di tutto l'Oregon ("All Oregon") nelle elezioni presidenziali del
1844.

Da presidente, comunque, Polk rinnovò la precedente offerta di dividere il
territorio lungo il 49º parallelo, per lo sgomento dei più ardenti sostenitori
del destino manifesto. Quando i britannici rifiutarono l'offerta, gli
espansionisti americani risposero con slogan quali "The Whole of Oregon or
None!" e "Fifty-Four Forty or Fight!", facendo riferimento al confine
settentrionale della regione. (Il secondo slogan viene spesso erroneamente
descritto come facente parte della campagna presidenziale del 1844). Quando
Polk si mosse per porre fine all'accordo di occupazione congiunta, i
britannici accettarono finalmente di dividere la regione lungo il 49º
parallelo, e la disputa venne appianata per via diplomatica con il _Trattato
dell'Oregon_ stipulato nel 1846.

Nonostante l'iniziale clamore per l'"All Oregon", il trattato fu popolare
negli USA e venne facilmente ratificato dal Senato, in particolare perché gli
Stati Uniti erano in quel momento in guerra con il Messico. Molti americani
credevano che le province canadesi si sarebbero alla fine fuse ad ogni modo
con gli Stati Uniti, e che la guerra non era necessaria (e controproducente)
per il compimento di quel destino. I più ferventi sostenitori del destino
manifesto non erano prevalsi lungo il confine settentrionale perché, secondo
Reginald Stuart, «la bussola del destino manifesto puntava a ovest e a sud-
ovest, nonostante l'uso del termine 'continentalismo'»[17].

Il destino manifesto si dimostrò più consequenziale nelle relazioni
statunitensi con il Messico. Nel 1836, la Repubblica del Texas dichiarò
l'indipendenza dal Messico e, dopo la rivoluzione texana, cercò di unirsi agli
Stati Uniti come nuovo Stato. Questo fu un processo idealizzato
dell'espansione sostenuta da Jefferson a O'Sullivan: stati potenziali
avrebbero richiesto l'ingresso negli Stati Uniti, piuttosto che essere gli USA
ad estendere il loro governo sulle popolazioni che non lo volevano.
L'annessione del Texas fu controversa, comunque, poiché avrebbe aggiunto un
altro Stato schiavista all'Unione. La presidenza di Andrew Jackson prima e la
Presidenza di Martin Van Buren poi declinarono l'offerta del Texas in parte
perché la questione schiavista minacciava di dividere il partito democratico.

Prima dell'elezione del 1844, il candidato conservatore Henry Clay e il
presunto candidato democratico, l'ex presidente Van Buren, dichiararono
entrambi la loro opposizione all'annessione del Texas. Ognuno sperava di
tenere la questione problematica al di fuori della campagna elettorale. Questo
portò inaspettatamente Van Buren ad essere scartato dai democratici in favore
di Polk, che appoggiava l'annessione.

Polk legò la questione dell'annessione del Texas alla disputa sull'Oregon,
fornendo così una specie di compromesso regionale sull'espansione. (Gli
espansionisti a nord erano più inclini a promuovere l'occupazione dell'Oregon,
mentre quelli del sud si concentrarono principalmente sull'annessione del
Texas). Benché eletto con un margine esiguo, Polk procedette come se la sua
vittoria avesse un mandato per l'espansione.

Dopo l'elezione di Polk, ma prima ancora che prendesse l'incarico, il
Congresso approvò l'annessione texana. Polk si mosse per occupare una parte di
Texas che era stata rivendicata anche dal Messico, spianando la strada per lo
scoppio della guerra messicano-americana il 24 aprile 1846. Col successo
statunitense sul campo di battaglia, per l'estate del 1847 c'erano richieste
per l'annessione di tutto il Messico ("All Mexico"), in particolare tra i
democratici dell'est, i quali sostenevano che portare il Messico nell'Unione
era il modo migliore per assicurarsi la pace futura nella regione[18].

Questa fu una proposta controversa per due ragioni. Prima di tutto, i
sostenitori idealistici del destino manifesto, come John L. O'Sullivan avevano
sempre sostenuto che le leggi degli Stati Uniti non dovevano essere imposte
alla gente contro la propria volontà. L'annessione di "Tutto il Messico"
sarebbe stata una violazione di questo principio. In secondo luogo,
l'annessione del Messico era controversa perché avrebbe significato estendere
la cittadinanza statunitense a milioni di messicani. Il senatore John Calhoun
della Carolina del Sud, che aveva approvato l'annessione del Texas, era
contrario all'annessione del Messico, così come all'aspetto di "missione" del
destino manifesto, per motivi razziali. Rese chiara la sua visione in un
discorso davanti al Congresso del 4 gennaio 1848:

Noi non abbiamo mai sognato di incorporare nella nostra Unione altro che la
razza caucasica-la libera razza bianca. Incorporare il Messico, sarebbe il
primo caso di questo tipo, di incorporare una razza indiana; perché più della
metà dei messicani sono indiani, e il resto è composto principalmente da tribù
miste. Io protesto contro una tale unione! Il nostro, signori, è il governo di
una razza bianca… Noi siamo ansiosi di imporre un libero governo su tutti; e
vedo che è stato raccomandato … che sia missione del nostro paese di
diffondere la libertà civile e religiosa in tutto il mondo, e in particolare
su questo continente. È un grande errore[19].

Questo dibattito portò in primo piano una delle contraddizioni del destino
manifesto: mentre le idee razziste inerenti nel destino manifesto suggeriscono
che i messicani, in quanto non anglosassoni, erano una razza inferiore e
quindi non si qualificavano per diventare americani, la componente di
"missione" del destino manifesto suggeriva che i messicani sarebbero stati
migliorati (o "rigenerati", come veniva descritto) portandoli nella democrazia
americana. Il razzismo venne usato per promuovere il destino manifesto, ma,
come nel caso di Calhoun e del movimento di resistenza al movimento "Tutto il
Mexico", il razzismo venne usato anche per opporsi al destino manifesto[20].

La controversia trovò la sua fine con la cessione messicana, che aggiunse i
territori di California e Nuovo Messico agli Stati Uniti. Entrambi erano
scarsamente popolati, con circa diecimila famiglie ispaniche nell'intero e
vasto territorio ceduto, e a tutte venne concessa la piena cittadinanza
americana. Come per il movimento dell'"All Oregon", quello dell'"All Mexico"
si affievolì rapidamente.

Lo storico Frederick Merk, in _Manifest Destiny and Mission in American
History: A Reinterpretation_ (1963), sostenne che il fallimento dei due
movimenti indica che il destino manifesto non era stato così popolare come gli
storici avevano tradizionalmente sostenuto fosse stato. Merk scrisse che,
mentre la convinzione in una "missione" benefica di democrazia fu centrale
nella storia americana, il "continentalismo" aggressivo (e in seguito
l'imperialismo) furono aberrazioni sostenute solo da una piccola (ma
influente) minoranza di americani.

Dopo che nel 1848 finì la guerra messicano-americana, i disaccordi
sull'espansione della schiavitù resero le ulteriori annessioni territoriali
troppo dividenti per essere politiche governative ufficiali. Molti nordisti
erano sempre più contrari a quelli che ritenevano essere i tentativi dei
proprietari di schiavi sudisti - e dei loro amici al Nord - di espandere lo
schiavismo ad ogni costo. La proposta della provvisione Wilmot durante la
guerra, e l'emergere successivo di varie teorie complottiste dello "Slave
Power", indicarono il grado di controversia raggiunto dal destino manifesto.

Senza un supporto ufficiale del governo, i sostenitori più radicali del
destino manifesto si rivolsero sempre più alla filibusta. Mentre c'erano state
alcune incursioni di filibustieri in Canada alla fine degli anni 1830,
l'obiettivo principale dei flilibustieri del destino manifesto fu l'America
Latina, in particolare Messico e Cuba. Benché illegali, le operazioni di
filibusta alla fine degli anni 1840 e nei primi degli anni 1850, vennero
romanticizzate dalla stampa statunitense. Americani benestanti finanziarono
dozzine di spedizioni, solitamente con base fuori New Orleans.

Gli Stati Uniti erano da lungo tempo interessati ad acquisire Cuba dall'Impero
spagnolo in declino. Come per Texas, Oregon, e California, i politici
americani erano preoccupati che Cuba potesse cadere in mani britanniche, le
quali, in accordo con il pensiero della Dottrina Monroe, avrebbero costituito
una minaccia agli interessi degli USA. Su suggerimento di John L. O'Sullivan,
nel 1848 il presidente Polk offrì alla Spagna di comprare Cuba per 100 milioni
di dollari.

Polk temeva che le azioni di filibusta avrebbero danneggiato il suo tentativo
di comprare l'isola, e così informò gli spagnoli di un tentativo del
filibustiere cubano Narcisco Lopez di prendere il controllo di Cuba con la
forza e di annetterla agli Stati Uniti, sventando così il piano. Ciò
nonostante, la Spagna declinò l'offerta e pose fine ai tentativi di Polk di
acquistare l'isola. O'Sullivan, d'altra parte, continuò a raccogliere fondi
per spedizioni di filibusta, andando a finire per questo in guai legali.

La filibusta continuò ad essere una grande preoccupazione per i presidenti
dopo Polk. Sia la Presidenza di Zachary Taylor che la Presidenza di Millard
Fillmore cercarono di sopprimere le spedizioni. Quando i democratici
riconquistarono la Casa bianca alle elezioni presidenziali del 1852, con
l'elezione di Franklin Pierce, un tentativo di John A. Quitman di prendere
Cuba ricevette un esitante supporto dal presidente.

La Presidenza di Franklin Pierce comunque si tirò indietro, e rinnovò invece
l'offerta di acquistare l'isola, questa volta per 130 milioni di dollari.
Quando l'opinione pubblica apprese del _Manifesto di Ostenda_ nel 1854, il
quale sosteneva che gli USA potevano catturare Cuba con la forza se la Spagna
si rifiutava di venderla, ciò in pratica uccise il tentativo di acquisizione.
Il pubblico ora legava l'espansione con la schiavitù; se il destino manifesto
aveva avuto una diffusa approvazione popolare, questo non era più vero[21].

Filibustieri come William Walker continuarono a collezionare titoli sui
giornale nei tardi anni 1850, ma con lo scoppio della guerra civile americana
nel 1860, l'"Era del destino manifesto" giunse alla fine. L'espansionismo fu
una delle questioni che giocarono un ruolo nello scoppio della guerra. Con la
lacerante questione dell'espansione della schiavitù, Nordisti e Sudisti, in
effetti, stavano giungendo a definire il destino manifesto in modi diversi,
minando il nazionalismo quale forza unificante. Secondo Frederick Merk, «La
dottrina del destino manifesto, che negli anni 1840 sembrava mandata dal
cielo, si rivelò essere una bomba avvolta nell'idealismo.»[22].

Il destino manifesto ebbe gravi conseguenze per i nativi americani degli Stati
Uniti d'America, poiché l'espansione continentale significò l'occupazione
delle loro terre. Gli Stati Uniti continuarono la pratica europea di
riconoscere solo limitati diritti sulla terra alle popolazioni indigene. Con
una politica formulata in gran parte da Henry Knox, Segretario della Guerra
nel corso della Presidenza di George Washington, il governo statunitense cercò
di espandersi ad ovest solo attraverso l'acquisto legale, tramite trattati,
dei territori indiani.

I nativi americani vennero incoraggiati a vendere le loro vaste terre tribali
e divennero "civilizzati", il che significava (tra le altre cose) che gli
uomini dovettero abbandonare la caccia e diventare agricoltori, e per la
società pellerossa, riorganizzarsi attorno alla famiglia invece che attorno al
clan o alla tribù. I sostenitori dei programmi di "civilizzazione" credevano
che il processo avrebbe ridotto notevolmente la quantità di terra di cui gli
indiani avrebbero avuto bisogno, rendendo quindi più terreno disponibile per
l'acquisto da parte degli americani bianchi.

Thomas Jefferson credeva che mentre gli indiani americani erano
intellettualmente uguali ai bianchi, essi dovevano vivere come i bianchi o
venire inevitabilmente spinti ai margini da questi ultimi. La convinzione di
Jefferson, radicata nel pensiero illuminista, che bianchi e indiani si
sarebbero fusi a formare un'unica nazione, non durò quanto lui, egli infatti
iniziò a credere che gli indiani dovevano emigrare oltre il fiume Mississippi
e mantenere una società separata. Un'idea resa possibile dall'acquisto della
Louisiana nel 1803.

Nell'Era del destino manifesto, questa idea, che divenne nota come "rimozione
indiana", prese piede. Anche se alcuni sostenitori umanitari della rimozione
credevano che gli indiani sarebbero stati meglio allontanandosi dai bianchi,
un numero sempre maggiore di americani considerava i nativi come niente più
che "selvaggi" che si trovavano sulla strada dell'espansione americana. Come
sostenuto dallo storico Reginald Horsman nel suo influente studio _Race and
Manifest Destiny_ , la retorica razziale incrementò durante l'era del destino
manifesto.

Gli americani credettero sempre più che i nativi americani sarebbero svaniti
man mano che gli Stati Uniti si espandevano. Ad esempio, questa idea venne
riflessa nell'opera di uno dei primi grandi storici americani, Francis
Parkman, il cui libro basilare _The Conspiracy of Pontiac_ venne pubblicato
nel 1851. Parkman scrisse che gli indiani erano «destinati a fondersi davanti
alle ondate avanzanti del potere anglo-americano, che ora avanzava
incontrollato e incontrastato verso ovest».

Mentre la guerra civile svaniva nella storia, il termine _Destino manifesto_
sperimentò una breve rinascita. Nelle elezioni presidenziali del 1892, la
piattaforma del Partito Repubblicano proclamava: «riaffermiamo la nostra
approvazione della Dottrina Monroe e crediamo nel conseguimento del destino
manifesto della Repubblica, nel suo senso più ampio». Cosa si intendesse per
"destino manifesto" in questo contesto non era chiaramente definito, in
particolare poiché i repubblicani persero le elezioni.

Nelle elezioni presidenziali del 1896, comunque, i repubblicani ripresero la
Casa Bianca con la Presidenza di William McKinley e la mantennero per i sedici
anni successivi. In quel periodo, il destino manifesto venne citato per
promuovere l'espansione oltremare degli USA. Se questa versione del destino
manifesto fosse o meno consistente con l'espansionismo continentale degli anni
1840, venne discusso all'epoca e per molto tempo a seguire[23].

Ad esempio, quando il presidente William McKinley sostenne l'annessione del
Territorio delle Hawaii nel 1898, disse che «Abbiamo bisogno delle Hawaii più
di quanto avessimo bisogno della California. È il destino manifesto». D'altra
parte l'ex presidente Grover Cleveland, un democratico che aveva bloccato
l'annessione delle Hawaii durante la sua amministrazione, scrisse che
l'annessione del territorio da parte di McKinley fu una «perversione del
nostro destino nazionale». Gli storici continuarono tale dibattito; alcuni
hanno interpretato l'espansione oltremare degli anni 1890 come un'estensione
del destino manifesto attraverso l'Oceano Pacifico; altri l'hanno vista come
l'antitesi del destino manifesto[24].

Nel 1898, dopo l'affondamento della USS _Maine_ nel porto dell'Avana (Cuba),
gli Stati Uniti intervennero dalla parte dei ribelli cubani che stavano
combattendo l'Impero Spagnolo, dando il via alla guerra ispano-americana.
Anche se i sostenitori del destino manifesto negli anni 1840 avevano chiesto
l'annessione di Cuba, l'Emendamento Teller, approvato all'unanimità dal Senato
USA prima della guerra, proclamò l'isola "libera e indipendente" e disconobbe
qualsiasi intenzione statunitense di annettersi l'isola. Dopo la guerra,
l'Emendamento Platt (1902) stabilì Cuba come protettorato virtuale degli Stati
Uniti. Se il destino manifesto significava la pura e semplice annessione di
territorio, non si applicava più a Cuba.

Contrariamente a quanto fatto per Cuba, gli Stati Uniti si annessero Guam,
Porto Rico, e le Filippine dopo la guerra con la Spagna. L'acquisizione di
queste isole segnò un nuovo capitolo nella storia statunitense.
Tradizionalmente, i territori venivano acquisiti con l'intento di farli
diventare nuovi stati, con parì dignità degli stati già esistenti.

Queste isole, comunque, vennero acquisite come colonie piuttosto che come
futuri stati, un processo convalidato dai "Casi insulari", nei quali la Corte
Suprema degli Stati Uniti stabilì che i pieni diritti costituzionali non si
estendevano automaticamente a tutte le aree sotto controllo statunitense. In
questo senso, l'annessione era una violazione del destino manifesto
tradizionale.

Secondo Frederick Merk, «il destino manifesto conteneva un principio
fondamentale su cui un Calhoun e un O'Sullivan potevano concordare—che un
popolo non in grado di assurgere a stato, non doveva mai essere annesso.
Questo era il principio buttato a mare dall'imperialismo del 1899.»[25].

D'altra parte, il destino manifesto conteneva in se anche l'idea che popoli
"incivili" potessero essere migliorati tramite l'esposizione ai valori
cristiani e democratici degli Stati Uniti. Nella sua decisione di annettere le
Filippine, il presidente McKinley riprese questo tema: «non ci restava altro
da fare che prenderli tutti, ed educare i filippini e innalzarli, e
civilizzarli, e cristianizzarli…». La poesia di Rudyard Kipling intitolata _Il
fardello dell'uomo bianco_ , sottotitolata _Gli Stati Uniti e le Isole
Filippine_ , fu una famosa espressione di questi sentimenti comuni.

Molti filippini, comunque, resistettero a questo tentativo di "innalzare e
civilizzare", provocando lo scoppio della guerra filippino-americana nel 1899.
Dopo l'inizio della guerra, William Jennings Bryan, un oppositore
dell'espansione oltremare, scrisse che «il "destino" non era così manifesto
come fino a pochi anni prima»[26].

Dopo la fine del XIX secolo, l'uso della frase _Destino manifesto_ declinò,
mentre l'espansione territoriale cessava di essere promossa come parte del
"destino" dell'America. Durante la Presidenza di Theodore Roosevelt il ruolo
degli Stati Uniti nel Nuovo Mondo venne definito. Nel 1904 il Corollario
Roosevelt alla Dottrina Monroe, vedeva gli USA come una "forza di polizia
internazionale" per assicurare gli interessi americani nell'emisfero
occidentale.

Il corollario di Roosevelt conteneva un esplicito rifiuto dell'espansione
territoriale. Nel passato, il destino manifesto era stato visto come
necessario per attuare la Dottrina Monroe nell'emisfero occidentale, ma ora
l'espansionismo era stato sostituito dall'interventismo come mezzo per far
valere la dottrina.

La Presidenza di Thomas Woodrow Wilson continuò la politica di interventismo
nelle Americhe e tentò di ridefinire sia il destino manifesto che la missione
dell'America, su una più ampia scala mondiale. Wilson guidò gli Stati Uniti
nella prima guerra mondiale argomentando che "Il mondo deve essere reso sicuro
per la democrazia". Nel suo messaggio al Congresso del 1920, Wilson dichiarò:

…Penso che tutti noi realizziamo che è giunto il giorno in cui la democrazia
viene messa alla prova finale. Il Vecchio Mondo sta ora soffrendo un eccessivo
rigetto del principio di democrazia e una sostituzione del principio di
autocrazia asserito nel nome, ma senza l'autorità e la sanzione, delle
moltitudini. Questo è il momento fra tutti in cui la democrazia deve
dimostrare la sua purezza e il suo potere spirituale di prevalere. È
sicuramente destino manifesto degli Stati Uniti di guidare il tentativo di far
prevalere questo spirito.

Questa fu la prima e unica volta che il presidente usò la frase "destino
manifesto" nel suo discorso annuale. La versione di Wilson del destino
manifesto era un rifiuto dell'espansionismo e un'approvazione (in principio)
dell'autodeterminazione, enfatizzando che gli USA avevano una missione come
leader mondiale per la causa della democrazia.

Questa visione degli Stati Uniti come guida del "mondo libero" si sarebbe
rafforzata nel XX secolo, dopo la seconda guerra mondiale, anche se raramente
sarebbe stata descritta come "destino manifesto", come fece Wilson[27].

Oggi, nel normale uso, _destino manifesto_ descrive un'epoca passata della
storia americana, in particolare negli anni 1840. Comunque, il termine viene
talvolta usato per descrivere azioni politiche o militari contemporanee degli
Stati Uniti, solitamente dalla sinistra e solitamente con una accezione
negativa. In tali casi, il destino manifesto viene spesso visto come la causa
sottostante (o l'inizio) di quello che viene percepito come il contemporaneo
imperialismo americano.

Il Partito Unionista fu un partito politico provinciale del Saskatchewan, che
negli anni 1980 promosse l'unione delle province occidentali del Canada con
gli Stati Uniti.

Parti 51 fu un partito politico di breve vita del Québec che negli anni 1980
sostenne l'ammissione del Quebec agli USA come 51º stato.

L'Annexation Party of British Columbia, nato di recente, cerca l'annessione
della provincia della Columbia Britannica come 51º stato.

Su Internet esistono molti gruppi, tra cui: Guyana USA, Taiwan Statehood,
Third Option Proponents (Philippine Statehood), USA-Taiwan Commonwealth
Foundation, Ontario USA, Nova Scotia Statehood e Republic of Alberta, i quali
sostengono tutti l'annessione delle loro singole nazioni, territori o
province. Il più importante di questi gruppi, che sostiene un assorbimento di
tutto il Canada negli Stati Uniti, è United North America, fondato nel 2000.

Altri progetti

![United
states.svg](//upload.wikimedia.org/wikipedia/commons/thumb/a/a4/United_states.svg/200px-
United_states.svg.png) ![United States - Location Map \(2013\) - USA -
UNOCHA.svg](//upload.wikimedia.org/wikipedia/commons/thumb/7/71/United_States_-
_Location_Map_%282013%29_-_USA_-_UNOCHA.svg/200px-United_States_-
_Location_Map_%282013%29_-_USA_-_UNOCHA.svg.png)

