La _**nobiltà**_ è uno status di privilegio riconosciuto dall'autorità; indica
anche l'insieme dei soggetti che ne beneficiano e, con riferimento a
quest'ultima accezione, lo storico Marc Bloch definisce "nobiltà" la classe
dominante che abbia uno statuto giuridico suo proprio, che confermi e
materializzi la superiorità che essa pretende e che si perpetui per via
ereditaria. Esiste la possibilità di conquistarne l'accesso a nuove soggetti
secondo norme stabilite.[1]

Il termine **nobile** deriva dal termine di lingua latina _nobilis_ , che
significa "onorevole". Per coloro che siano privi di un particolare titolo
nobiliare, ma discendano da famiglia aristocratica, vengono usati i termini di
**nobiluomo** o **nobildonna**.

Il governo retto dalla nobiltà è chiamato aristocrazia.

Una vera casta con privilegi si ebbe nell'Egitto, nell'India e in Persia.
Nella Grecia di Omero alcune famiglie vantavano origine divina o eroica, che
era vanto e stimolo ai discendenti. A Roma, nei primi tempi, ebbe in sostanza
nella prima età feudale quella che è stata chiamata "nobiltà di fatto", legata
alle funzioni di amministrazione del potere comunque delegato dal sovrano e i
cui privilegi consistettero, in origine soprattutto, nella concessione di
terre.

Una nobiltà di diritto si formò e si costituì tra i secoli XI e XIII: anche in
questo caso la nobiltà fu legata a una funzione preminente e caratterizzante,
quella militare, e a privilegi legati a modi di possesso di terre e territori;
ma i modi di accesso a questo tipo di nobiltà furono regolati non solo da
tradizioni consolidate, bensì anche da statuti giuridici.

Uno dei più caratteristici privilegi della nobiltà cittadina fu l'ammissione
dei soli nobili ai più prestigiosi collegi professionali (collegio dei
giureconsulti, dei fisici (medici), ecc.). I privilegi più comuni della
nobiltà furono normalmente d'ordine fiscale, cioè esenzioni totali o parziali
da vari tipi di imposte, e d'ordine giudiziario: comunemente il nobile poteva
essere giudicato solo da nobili, da suoi pari, molto spesso costituiti in
tribunale speciale.

Il diritto nobiliare contemplò sempre anche i casi per i quali si perdeva la
nobiltà: dovunque comportava perdita della nobiltà (e dei relativi privilegi)
una condanna per crimini contro il sovrano o contro il proprio paese, in molti
casi anche una condanna per delitti comuni di particolare gravità; era anche
generalmente considerata motivo di perdita della nobiltà qualsiasi attività
considerata "servile o mechanica" cioè legata a lavoro manuale.

La successione nei titoli nobiliari, normalmente disposta nell'atto di
concessione del titolo da parte del sovrano o del capo dello stato, può
avvenire per soli maschi primogeniti, in favore dei discendenti maschi, ma
anche in favore di tutti i discendenti, maschi e femmine (per queste solo a
titolo personale e comunque sempre senza trasmissione ai discendenti in linea
femminile, con l'eccezione di casi rarissimi). Il titolo nobiliare si
trasmette ai soli figli legittimi, non agli adottati, né ai naturali, né ai
legittimati per _rescriptum principis_ , ma solo ai legittimati per
_subsequens matrimonium_ , salve sempre diverse statuizioni del sovrano.

In Francia nel 1789 l'Ancien Régime, dopo essere stato spazzato via dalla
rivolta, era stato giuridicamente liquidato per decreto (l'"Assemblea
nazionale" abolisce interamente il regime feudale")[2].

Dopo la Rivoluzione francese, anche nei paesi da essa non toccati ma nei quali
si erano ormai affermati alcuni dei principi ideali da cui la Rivoluzione era
nata, andò mutando la concezione dello Stato e definendosi una nuova idea di
nazione: la nobiltà, persi ormai i privilegi di tipo feudale, vide ridursi
ovunque e rapidamente sparire quasi dovunque anche gli altri privilegi
tradizionali che nei confronti dello Stato la ponevano prima in rapporto
diverso da quello dei non-nobili.

Se nel corso dei secoli ha spesso rappresentato la classe dirigente della
società, oggi (soprattutto in un'Europa in cui in molti paesi i titoli
nobiliari non sono più riconosciuti), la nobiltà si presenta talvolta come un
ceto interessato a conservare le tradizioni ataviche e la memoria storica,
anche con un certo attivismo in campo sociale e culturale.

Dal XIII secolo in poi, gli Armoriali hanno rigorosamente documentato in
Europa e negli Stati Uniti la nobile origine di famiglie, comunità locali,
personalità della gerarchia ecclesiastica e della gerarchia militare.  
Le stesse nobili famiglie erano solite far raffigurare e mostrare
pubblicamente simboli e motti degli armoriali in vesti, opere d'arte, stemmi e
bandiere: poiché in questo modo tutelavano l'immagine, il buon nome e i
diritti ereditari del loro rango sociale. L'armoriale tracciava - o permette
agli storici di ricostruire - la ramificazione geografica di una nobile
famiglia, in quali località si stabiliva e con quali eventuali modifiche al
cognome e all'arma.  
In Scozia una legge e un registro specifici tutelano legalmente nome e origine
della nobiltà.

In Italia la Costituzione repubblicana ha tolto ogni riconoscimento giuridico
ai titoli nobiliari, in forza dell'articolo XIV delle Disposizioni transitorie
e Finali.

I _titoli di nobiltà_ non furono certo il più significativo fattore di
distinzione fra i nobili, né in termini di prestigio né in termini di potere:
contavano maggiormente l'antichità della discendenza, il suo lustro storico,
l'importanza delle cariche ricoperte e dei ranghi riconosciuti, nonché le
alleanze matrimoniali, l'ampiezza e la stabilità dei possessi fondiari[3]. I
più antichi elenchi nobiliari in ordine gerarchico includevano soltanto tre
titoli: Principe, Duca e Conte.

Di seguito, e in ordine gerarchico, i titoli più frequentemente usati in
Europa:

Titoli nobiliari specifici della nobiltà sarda:[4]

I "quarti di nobiltà" esprimono, nel sistema nobiliare, l'anzianità di nobiltà
di una persona (a prescindere dal titolo) in funzione dell'appartenenza o meno
dei propri antenati al ceto nobiliare. In altri termini, più alto è il numero
di generazioni precedenti che potevano fregiarsi di un titolo nobiliare, e
maggiore è la nobiltà della persona in questione, che viene misurata così in
"quarti".

Il computo parte dai nonni: un nobile i cui nonni potessero fregiarsi ciascuno
a buon diritto di un titolo nobiliare comunque acquisito (assegnato
direttamente dal re o ricevuto per discendenza) è in possesso di 4/4 di
nobiltà (un quarto per ciascuno dei quattro antenati). Risalendo ai bisnonni
(4 coppie, maschi e femmine), se ciascuno di essi era nobile, il computo del
"Quarti" consente al soggetto in questione di vantare 8/4 di nobiltà, a
seguire 16/4 se erano nobili anche tutti i suoi trisavoli, e così via.[5]

È a partire dalla fine del medioevo che nell'Europa centrale compare l'uso di
definire la nobiltà di una persona facendo il conto dei suoi "quarti di
nobiltà".[6] Più precisamente furono i tedeschi ed i fiamminghi che per primi
ricorsero a un tale tipo di misurazione, per risolvere il problema posto da
un'eventuale assenza di nobiltà dal lato femminile.[6]

Furetière fa riferimento ai quarti di nobiltà per parlare di blasonatura delle
arme: un quarto, egli dice, è uno stemma d'arme.

«Il faut seize quartiers pour prouver la noblesse de quatre races dans les
Compagnies où on ne reçoit que les Nobles. Ce mot de « quartier », que l'on
demande pour les preuves de Noblesse, vient de ce autrefois on mettoit sur les
quatre coins d'un tombeau les Écus du père & de la mère, de l'aïeul & de
l'aïeule du défunt. On voit en Flandres & en Allemagne des tombeaux où il y a
8, 16, & 32 quartiers de noblesse.»

«Occorrevano sedici quarti di nobiltà per entrare in organizzazioni che
accoglievano solo nobili. Il termine "quarto", che viene richiesto per provare
la propria appartenenza alla nobiltà, proviene dall'uso di porre ai quattro
angoli della pietra tombale gli stemmi del padre, della madre, del nonno e
della nonna. Si vedono in Fiandra ed in Germania tombe ove vi sono 8, 16, & 32
quarti di nobiltà»

Attualmente in alcune nazioni europee, cioè nel Belgio, nella Gran Bretagna e
nella Spagna, i diritti araldici e nobiliari sono riconosciuti e i sovrani
fanno pure nuove concessioni, o fanno rivivere titoli vacanti.

Altrove, come accade in Danimarca, in Liechtenstein, in Lussemburgo, nel
Principato di Monaco, in Norvegia, nei Paesi Bassi e in Svezia, vengono
riconosciuti e sono concessi solo ai membri della famiglia sovrana. Così pure
riconoscono i titoli nobiliari, senza fare nuove concessioni, la Santa Sede e
la Repubblica di San Marino[8]. Le repubbliche di Finlandia, di Francia e
d'Irlanda (quest'ultima con qualche eccezione) riconoscono anch'esse i titoli
nobiliari e permettono l'accertamento dei diritti relativi. Li vietano e li
perseguono invece l'Austria e la Svizzera. In Germania, i titoli fanno parte
integrante del cognome, mentre nel Portogallo non si dà rilevanza giuridica
agli stessi.

Chi vuol far valere i propri diritti araldici genealogici nobiliari può
rivolgersi a ordini cavallereschi nobiliari, a corpi di re d'armi di paesi
dove ancora esiste giurisdizione nobiliare o ad associazioni araldico-
nobiliari[ _Vedi discussione_ ].[9]

La nobiltà pontificia è, ai sensi dello stato Città del Vaticano, ancora _de
iure_ e _de facto_ vigente. Gli attuali organismi per accertare i titoli
pontifici sono i tribunali ecclesiastici di ogni ordine e grado che operano ai
sensi del diritto canonico. Gli atti emessi sono atti statuali e godono
(quando in forma di decreto) di valore di legge con efficacia impositiva e
imperativa all'interno dello stato Città del Vaticano e dell'ordinamento
ecclesiastico. I titoli nobiliari tutelati nel vigente diritto canonico sono i
titoli concessi dalla Santa Sede (direttamente o, teoricamente, anche per
delega) o concessi dall'Ordine di Malta che però non ha mai di fatto
esercitato questo diritto da quando ha perso il possesso delle isole maltesi
nel 1799.

Nell'articolo 42 del Concordato del 1929 era ammesso il riconoscimento,
mediante decreto del capo dello Stato, dei titoli nobiliari conferiti dai
pontefici anche dopo il 1870 e successivamente alla conclusione degli Accordi
lateranensi[10].

Per quanto concerne i titoli nobiliari pontifici, dopo l'entrata in vigore
della Costituzione italiana, esistevano due correnti dottrinarie opposte: la
prima sosteneva che essi dovevano essere riconosciuti dalla Repubblica
Italiana perché essendo state costituzionalizzate le norme del Concordato con
la Santa Sede (1929), che li riconosceva, anch'essi sarebbero stati
automaticamente costituzionalizzati; la seconda corrente invece sosteneva che
ai titoli nobiliari pontifici andava riconosciuto solo il trattamento
riservato ai titoli nobiliari nazionali italiani e quindi per essi esisteva
esclusivamente (come per quelli nazionali) il diritto alla "cognomizzazione"
del solo predicato.

Nell'accordo di revisione del Concordato lateranense, firmato il 18 febbraio
1984, essendovi prevista l'abrogazione delle norme del Concordato del 1929 non
riprodotte nel nuovo documento, ne risultò abrogato anche l'art. 42 che
imponeva il riconoscimento dei titoli pontifici, i quali da quella data non
sono perciò attualmente suscettibili di riconoscimento da parte dello Stato
italiano.

Di fatto, la Santa Sede non conferisce nuovi titoli nobiliari da alcuni
decenni; l'ultimo di cui si hanno notizie certe fu conferito da papa Paolo
VI[11]. Il Calendario Pontificio, edito annualmente dal 2016 per i tipi della
Ettore Gallelli-edizioni, dietro supervisione dalla Segreteria di Stato
Vaticana, pubblica nella IV parte le casate che nei secoli ricevettero dal
romano Pontefice titoli nobiliari, quelle che ricevettero l'Ordine della
Milizia Aurata o Speron d'Oro, in anni anteriori al 1841, quando tale milizia
equestre era ancora il Titolo di rango e nobilitazione della Santa Sede,
ovvero conferito su prove di nobiltà e conferente la nobiltà ereditaria,
nonché casate facenti parte della corte Pontificia, e in ultimo le casate
ricevute tra i Gentiluomini di Sua Santità, e tra i Parafrenieri-Sediari
Pontifici di Sua Santità.

Il Sovrano militare ordine di Malta, ordine religioso dipendente dalla Santa
Sede, la cui sovranità è riconosciuta dalla Repubblica Italiana (discussa da
una parte della dottrina italiana, seguita dalla giurisprudenza del nostro
Paese)[12] e da altri Stati[13] non effettua più nuove concessioni nobiliari,
ma si limita a verificare (dopo un accurato esame dei documenti prodotti) i
titoli nobiliari presentati dagli aspiranti che chiedono di essere ammessi in
quelle classi che esigono ancora le prove di nobiltà (cavalieri di onore e
devozione e cavalieri di grazia e devozione). Per gli aspiranti alla classe di
giustizia (il cosiddetto "primo ceto" dell'ordine), in passato rigorosamente
riservata ai nobili, la presentazione delle prove nobiliari è stata invece
abrogata dalla Costituzione promulgata nel 1997[14].

L'ammissione nell'ordine di Malta, dopo la riforma recentemente voluta dalla
Santa Sede, non è più una indiretta forma di riconoscimento di nobiltà.[15]

L'ordinamento dello stato nobiliare della Repubblica di San Marino è regolato
dalla legge del 29 settembre 1931 n. 15, e successive modifiche. In relazione
agli sconvolgimenti istituzionali italiani, San Marino provvide all'abolizione
dell'ordinamento nobiliare (1946), per ristabilirlo poco dopo (1958), con
limitazioni al riconoscimento della nobiltà non sammarinese (1969).

La concessione di nuovi titoli nobiliari, prevista nella legge del 1931, è
stata vietata nel 1980[16]

Altri progetti

