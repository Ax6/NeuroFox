Sir **Grahame Clark** (Bromley, 28 luglio 1907 – Cambridge, 12 settembre 1995)
è stato un archeologo britannico.

Membro della British Academy (FBA) dal 1950 e Cavaliere dell'Ordine
dell'Impero Britannico (KBE), è noto per il suo lavoro sul Mesolitico e le sue
teorie sulla paleoeconomia. Ebbe la cattedra Disney in Archeologia
all'Università di Cambridge dal 1952 al 1974 e fu a capo del dipartimento di
archeologia e antropologia dell'università nel 1956. Fu anche _Master_
(rettore) del collegio Peterhouse dal 1973 al 1980.[1]

Nato a Bromley, ai tempi una cittadina rurale del Kent poco fuori Londra e
oggi parte della Greater London, dimostrò fin dall'adolescenza una passione
per l'archeologia che esercitava sul campo, guadagnandosi il soprannome di
_Stones and Bones_.[2]

Incoraggiato dai suoi professori a iscriversi all'Università di Cambridge,
l'unica nel Regno Unito in cui ai tempi si tenessero corsi sulla
preistoria,[2] vi giunse nel 1926. Fu studente al Peterhouse, il più antico
_college_ dell'Università, dove svolgerà in seguito la sua intera carriera
come membro ed anche rettore.

Il decennio tra il 1928 e il 1938 fu assai importante per l'archeologia, in
quanto venivano messi in dubbio vecchi paradigmi ad opera di una nuova
generazione di studiosi, ai quali apparteneva appunto Clark.

Già nel 1932 pubblicò un'opera che gli diede rilevanza, _The Mesolithic Age in
Britain_ , che seguiva ancora in buona misura i canoni tradizionali, ma nello
stesso anno poté formare il _Fenland Research Committee_. Fu la prima ricerca
al mondo in campo preistorico in cui si applicava su larga scala un approccio
multidisciplinare, con l'apporto di geologi, botanici, geografi e biologi.[2]

L'attenzione si volgeva con ciò dal mero studio e classificazione dei
manufatti preistorici recuperati a quello delle società umane che li avevano
prodotti, arrivando più tardi a parallelismi con popolazioni esistenti che si
trovavano ancora a uno stadio di evoluzione simile, come in _The Stone Age
Hunters_ (1967). L'ecologia degli ambienti in cui le popolazioni preistoriche
vivevano iniziava a diventare un elemento considerato essenziale e la teoria
della rivoluzione neolitica proposta da Childe trovava nuove validazioni.

Il nuovo approccio diverrà man mano più visibile in opere successive, come
_The Mesolithic Settlement of Northern Europe_ del 1935 e via via nelle altre
opere che seguiranno. In effetti la seconda guerra mondiale, durante la quale
si dedicò anche all'interpretazione delle fotografie aeree per la RAF,
costituì un momento di rottura e riflessione, dovuta all'interruzione dei
lavori sul campo.

Dal 1949 al 1951 compì un lavoro sul campo rivelatosi fondamentale su un
insediamento mesolitico a Star Carr.[3] Nel 1952 pubblicò il pluripremiato
_Prehistoric Europe: the Economic Basis_ , che approfondiva il nuovo
approccio.

Tra il 1958 e il 1962 fu Presidente dei _Proceedings of the Prehistoric
Society_ , cui collaborava da tempo. Diede quindi alle stampe diverse opere di
sintesi che ebbero larga diffusione, come _World Prehistory - an Outline_
(1961, riscritto nel 1977) e _L'identità dell'uomo_ (1982).

Oltre alle onorificenze anglosassoni, ricevette la medaglia del Fondo Viking
nel 1972[4] e il Premio Erasmo nel 1990.

Altri progetti

