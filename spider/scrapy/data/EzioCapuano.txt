**Ezio Capuano** detto **Eziolino**[3][4] (Salerno, 19 gennaio 1965) è un
allenatore di calcio italiano.

La difesa a tre è il tratto caratteristico del tecnico, che la utilizza in
diverse varianti. Il modulo preferito è il 3-5-2[5], alternato a varianti con
un trequartista o un'ulteriore punta al posto di un centrocampista. Punti
focali della sua linea tattica sono la grande attenzione alla fase difensiva,
la reattività nelle ripartenze in contropiede e l’abilità nello sfruttare le
azioni da calcio piazzato (punizioni e angoli.)[6]

Nativo di Salerno, ma originario di Pescopagano (PZ)[7], Capuano è costretto
ad abbandonare il calcio giocato a soli 17 anni per i postumi di un grave
infortunio[8]. A seguito di tale repentino ritiro, intraprende precocemente la
carriera di allenatore: a 23 anni è già in Interregionale, guidando
l'Ebolitana nella stagione 1988-89.

In seguito trascorre alcune stagioni alla guida di varie squadre delle serie
dilettantistiche regionali campane. Tra i suoi primi successi si annovera la
promozione dalla Serie D alla Serie C2 con l'Altamura nel 1996[9], performance
ripetuta nel 1997 con la Cavese, ove resta fino al 1999.

Nel 2006 viene chiamato alla guida della Juve Stabia, che conduce all'8º posto
nel girone B di Serie C1 2006-2007; non riconfermato per l'anno successivo,
viene tuttavia richiamato alla 15ª giornata in sostituzione di Pino Rigoli,
salvo poi essere esonerato definitivamente alla 32ª giornata e sostituito da
Maurizio Costantini.

Rimane in terza serie (ridenominata Lega Pro Prima Divisione) anche per la
stagione 2008-2009, ove conduce la Paganese alla salvezza diretta nel girone
B.

Nella stagione 2009-2010 passa alla guida del Potenza, sempre in terza serie:
il dissesto della società rende però tale esperienza travagliata e conclusa
dalla retrocessione d'ufficio della squadra (che pure nelle ultimissime
giornate riusciva ad ottenere un numero di risultati utili sufficienti a
garantirsi la salvezza sul campo).

Nell'agosto 2010 viene ingaggiato dal Messina, salvo poi dimettersi dopo una
settimana in disaccordo con il rifiuto del club siciliano di richiedere il
ripescaggio in Lega Pro Seconda Divisione 2010-2011. A stretto giro si
trasferisce nella massima serie belga per allenare l'Eupen, da cui tuttavia si
dimette dopo sole quattro gare per screzi con la dirigenza[10]. Il 1º novembre
dello stesso anno ritorna sulla panchina della Paganese[11] al posto
dell'esonerato Pino Palumbo; non riesce tuttavia ad evitarne la retrocessione
in Lega Pro Seconda Divisione. A fine stagione lascia anche questo incarico

Nel gennaio 2012 viene nominato allenatore del Fondi al posto dell'esonerato
Alessandro Parisella, per poi essere a sua volta sollevato dall'incarico nel
mese di ottobre a causa di una serie di risultati negativi.

Il 18 luglio 2013 si insedia sulla panchina della Casertana[12], che tuttavia
lo esonera dopo appena tre giornate di campionato (risoltesi in un pareggio e
due sconfitte).

Il 10 giugno 2014 assume la guida tecnica dell'Arezzo[13], appena ripescato in
Lega Pro dalla Serie D[14], conducendolo a una tranquilla salvezza. Il 7
aprile 2015 firma il rinnovo biennale con la società toscana[15][16][17].

Rimane alla guida dell'Arezzo fino al 17 aprile 2016, quando dopo un periodo
di sette partite senza vittorie (di cui quattro perse consecutivamente) viene
esonerato insieme al suo staff.[18] Il 28 novembre 2016 risolve il proprio
contratto ancora in essere con il club toscano e viene nominato allenatore del
Modena al posto dell'esonerato Simone Pavan, sempre in Lega Pro[19]. La sua
nomina riesce a rivitalizzare la squadra emiliana e a garantirle la salvezza
con un turno d'anticipo sulla fine della stagione regolare.[20]

Nella stagione successiva egli sconta le crescenti difficoltà del Modena,
ormai in pessime condizioni finanziarie, che riesce ad iscriversi alla Serie C
in extremis, ma si rivela incapace di allestire una rosa all'altezza: tutte le
gare di campionato disputate si risolvono infatti in sconfitte. In aggiunta i
gialloblù vengono sfrattati dallo stadio Alberto Braglia a seguito del mancato
pagamento dei canoni d'affitto e degli oneri di manutenzione al comune di
Modena da parte del patron Antonio Caliendo. Dopo aver giocato alcune gare in
deroga allo Stadio Tullo Morgagni di Forlì, il Modena si ritrova dunque privo
di un campo interno: ciò si traduce nella mancata disputa di tre gare
ufficiali, che vengono dichiarate perse a tavolino per 0-3. Nemmeno la
cessione della società all'imprenditore varesino Aldo Taddeo sortisce
l'effetto di salvare i canarini, i cui giocatori tesserati (lamentando la
mancata corresponsione delle mensilità di luglio e agosto) decidono di entrare
in sciopero nella seconda metà di ottobre. Il 6 novembre 2017, dopo che la
squadra non si presenta alla gara contro il Santarcangelo, la società incorre
nella quarta sconfitta a tavolino, che si tramuta successivamente nella
radiazione dai ruoli federali, con svincolo di tutti i tesserati, Capuano
incluso.

Pochi giorni dopo la radiazione, i giocatori del Modena emanano un comunicato
stampa in cui accusano il tecnico di aver cooperato con la società ad
illuderli con promesse irrealizzabili, nonché di averli ostacolati nelle loro
rivendicazioni (giacché Capuano aveva disapprovato lo sciopero della rosa e
rifiutato di dimettersi dall'incarico)[21]. Capuano respinge l'accusa,
affermando di aver rinunciato a tutte le sue spettanze economiche non onorate
dalla società emiliana, nonché di aver sempre cercato di portare avanti con
regolarità e dignità - pur se nelle difficoltà - il proprio lavoro, per
rispetto nei confronti della tifoseria[22]. Egli avrà successivamente a
definire la sua seconda stagione nel Modena poi fallito come il momento più
brutto della propria carriera[23].

Dopo aver finanche considerato di prendersi un periodo di pausa[23], il 10
novembre 2017 accetta di continuare a lavorare in Serie C e subentra a
Francesco Moriero sulla panchina della Sambenedettese.[24][25] L'allenatore
vince la partita d'esordio a Ravenna[26], ottenendo poi altri sette risultati
utili consecutivi. Il 29 dicembre la Sambenedettese vince 3-0 con la
Fermana[27] e s'insedia al secondo posto in classifica.

Durante il calciomercato invernale Capuano chiede pubblicamente rinforzi,
decidendo di partecipare attivamente ad alcune trattative insieme al direttore
sportivo. L'atteggiamento lo porta però allo scontro con il patron Franco
Fedeli, che lo attacca pubblicamente[28]. Lo scontro a mezzo stampa porta a
una lenta degenerazione del rapporto, giocando un ruolo determinante nella sua
risoluzione: il 29 aprile 2018, dopo le sconfitte contro Pordenone e
Albinoleffe, pur se con la squadra sempre seconda in classifica, Capuano viene
esonerato[29].

L'8 gennaio 2019, dopo le dimissioni di Ricardo Chéu, viene ingaggiato fino a
giugno 2020 dal Rieti, militante nel girone C di Serie C: sotto la sua guida
la squadra centritaliana raggiunge la salvezza diretta. A fine stagione lascia
il Rieti, al suo posto subentra il tecnico Alberto Mariani.

Ezio Capuano ha ottenuto un'ampia popolarità a livello nazionale per il
proprio temperamento irascibile e veemente, che sovente lo conduce a tenere
comportamenti scomposti e a rilasciare dichiarazioni sgrammaticate e triviali,
nonché a intrattenere rapporti tesi con giornalisti, tifosi e dirigenti. Non
di rado tali circostanze gli sono costate sanzioni, squalifiche e polemiche,
anche in ambito extra-sportivo[30].

Nel novembre 2014, al termine di una gara persa dal suo Arezzo contro
l'Alessandria, una dichiarazione rilasciata in conferenza stampa venne da più
parti tacciata di omofobia e comportò sanzioni per lui (5.000 euro) e per la
società toscana (10.000 euro)[31].

Maggior risonanza ebbe, l'8 ottobre 2015, un suo sfogo a seguito di una
sconfitta in amichevole dell'Arezzo contro il Lucignano (squadra del
campionato di Promozione Toscana): negli spogliatoi Capuano apostrofò
pesantemente i propri giocatori (accusati di scarso impegno) anche con minacce
fisiche. Lo sfogo venne registrato segretamente e poi diffuso via Internet dal
giocatore Nicolò Sperotto, diventando ben presto virale. Capuano derubricò
tale episodio a normali dinamiche tra allenatore e squadra, ma pretese
l'allontanamento di Sperotto, che venne dapprima messo fuori rosa e poi
licenziato dall'Arezzo.[32][33][34]

_Statistiche aggiornate al 5 maggio 2019._

Altri progetti

