**Vimodrone**[3] ( _Vimodrón_ in dialetto locale, AFI: [vimuˈdrũː]) è un
comune italiano di 17 011 abitanti[1] situato nella zona nord est della città
metropolitana di Milano, a circa 5 chilometri a nord-est dal comune di Milano.

Due sono le principali interpretazioni sulla derivazione etimologica del nome
di Vimodrone. Secondo una prima interpretazione il nucleo originario era un
piccolo villaggio romano (Vicus) dedicato alle dee Matronae da qui il nome
Vicus Matronis sacer da cui Vicus Modroni infine mutato in Vimodrone. La
seconda interpretazione fa risalire il nome da Vicus Mutronis dove Mutronis
pare essere il cognome di una famiglia romana che viveva nel nucleo originario
del villaggio.

In epoca romana il territorio di Vimodrone era attraversato da un'importante
strada romana, la _via Gallica_. Tenuta, nella seconda metà del XII secolo, da
Papa Alessandro III sotto l'autorità del capitolo della chiesa di San Giovanni
Battista di Monza, sul finire del XIV secolo rientrò, in parte, tra i
possedimenti della famiglia Pozzobonelli, passando nel Seicento tra quelli dei
Modroni. Nel 1690 Vimodrone fu infeudata a Nicola Maria Visconti che, nominato
marchese, aggiunse il predicato feudale di Modrone, dando così inizio alla
casata dei Visconti di Modrone, alla quale appartennero illustri personaggi;
tra questi meritano di essere ricordati, nel Settecento, il conte Nicola,
professore di diritto pubblico a Milano, e, nell'Ottocento, il duca Uberto
che, insieme ai figli, partecipò attivamente ai moti risorgimentali. Vimodrone
anticamente non era comunque solo un agglomerato di case rurali; le cascine in
passato costituivano delle vere e proprie comunità quasi autonome, e
delimitavano i confini del paese.

Con il continuo espandersi del nucleo centrale, la maggior parte di questi
caseggiati sono stati integrati, molti sono stati ricostruiti e non ne rimane
che il nome. Molte erano anche le ville appartenenti ai signori milanesi;
alcuni vi trascorrevano il loro tempo libero, ne è un esempio appunto Villa
Cazzaniga.[4], Nell'Ottocento fino ai primi del Novecento il territorio
vimodronese era così suddiviso: a nord del Naviglio esisteva la piccola
proprietà, mentre tra il naviglio e la via Sant'Ambrogio sorgeva il centro
abitato. Risalgono al 1909 le prime esigenze di nuove costruzioni per un paese
che lentamente stava crescendo. Già dopo la seconda guerra mondiale il paese
inizia a svilupparsi attorno al vecchio nucleo con la costruzione di numerose
villette. Negli anni del "boom" economico vennero costruiti enormi casermoni;
terminata la fase di espansione privata ha avuto inizio la costruzione
industriale; piccole, medie e grandi aziende che portarono maggiori
possibilità di impiego e di conseguenza maggior benessere. Tutto questo portò
sempre più contadini ad abbandonare le loro terre nelle quali si coltivava
foraggio, cereali e verdure.[5], L'arrivo della ferrovia metropolitana negli
anni ‘60 portò un cambiamento nella configurazione del territorio con la
deviazione del Naviglio Martesana, incanalato più a nord.

L'unico ponte che attraversa oggi la metropolitana, il ponte di via Piave, un
tempo era infatti il ponte del Naviglio della Martesana. Alla fine degli anni
settanta e all'inizio degli anni ottanta lo sviluppo edilizio riprese in modo
massiccio: complessi pubblici, privati e cooperativistici vennero realizzati
sia a ovest che a est del paese.

Il territorio vimodronese è completamente pianeggiante.

Il paese è attraversato dal naviglio Martesana e dalla Strada statale 11
Padana Superiore. Situata invece al confine col comune di Cernusco sul
Naviglio e parallela al Naviglio Martesana c'è la Cava Gaggiolo, ormai
ricoperta d'acqua per la quale è stato avviato un processo di riqualificazione
che la porterà ad essere un parco.

Situata in piazza Unità d'Italia, l'attuale chiesa è stata edificata nel 1781
e ampliata tra il 1938 e il 1941 dall'architetto Giovanni Barboglio. Un luogo
di culto a Vimodrone, consistente forse in una semplicissima e povera cappella
dedicata a San Remigio, doveva esistere indubbiamente fin dall'Alto Medioevo.
Ma la certezza storica della presenza di questo edificio religioso l'abbiamo
da un documento del 1169: una bolla di papa Alessandro III, datata 30 marzo,
nella quale vengono confermati diritti e possessi della basilica di San
Giovanni Battista di Monza e tra questi figurano quelli sulla pieve di San
Giuliano di Colonia (Cologno Monzese) con tutte le sue cappelle tra cui la
chiesa di San Remigio "in Vicu Modroni".

È una piccola chiesa situata all'esterno del cimitero comunale di Vimodrone,
lungo la Strada Padana Superiore, la più antica del territorio di Vimodrone.
Di origine cinquecentesca, nota anche come "Chiesa del Pilastrello", perché
sorta in prossimità di una pietra miliare romana (al pilastrello). Antico
sesto miliario venendo Milano. Nova perché distinta da Santa Maria Vetera già
esistente in Vimodrone e abbattuta per ordine del cardinale Carlo Borromeo. La
chiesetta è sulla via che apre alla Martesana. Negli atti della visita
pastorale del 1572 compiuta dal cardinale Carlo Borromeo, veniva riportato "Fu
iniziata nel 1524, grazie alle offerte della popolazione, e perciò è nuova e
bella", e nella pala absidale, veniva definita "satis pulchra", stupenda - si
dice realizzata dal Luini stesso. Al suo interno si trovano affreschi
attribuibili alla scuola pittorica di Bernardino Luini, in altri alla scuola
del Bergognone e alla scuola lombarda di Gaudenzio Ferrari.[6] La chiesa ha
una sola navata, chiusa da un'abside semicircolare. Le pareti laterali sono
suddivise da dieci nicchioni ad arco, sopra i quali gira un cornicione in
cotto con altrettante lunette su cui si stende la volta a botte. Nelle lunette
si aprono come occhi, alternativamente, sei finestre circolari. Il campanile e
la sacrestia quadrata risalgono alla metà del 1700. Sopra la porta d'ingresso
vi è una lunetta con tracce di crocefissione seicentesca. Nel 2015 la
sovraintendenza dei Beni culturali ha autorizzato un progetto di
riqualificazione con l'obiettivo di porre rimedio alle infiltrazioni
dell'umidità.[7] L'edificio appartiene alla parrocchia di San Remigio.[8] A
settembre 2016 viene resa nota la notizia che la chiesa partecipa al
censimento FAI de I Luoghi del Cuore per porre rimedio all'umidità.[9]

Negli anni sessanta del secolo scorso, nella zona nord del paese, venne eretta
una chiesa prefabbricata alla quale passò il titolo e le suppellettili di
Sant'Anna, mentre l'antica chiesetta, ormai sconsacrata, fu demolita. Sotto la
guida del parroco don Mario Marangoni, la nuova cappella si avviò così ad
assumere la dignità parrocchiale, conferita dal cardinale Carlo Maria Martini
l'11 agosto 1986, comportando lo smembramento di una buona parte del
territorio di San Remigio in Vimodrone e di San Giuliano in Cologno Monzese.
La nuova parrocchia assunse il titolo di Dio Trinità d'Amore. Negli anni
novanta, la struttura prefabbricata che ospitava la chiesa venne abbandonata
in favore di un nuovo edificio di architettura moderna realizzato nelle
vicinanze, comprendente anche un complesso oratoriale con ampi spazi
ricreativi, che costituisce l'attuale ubicazione della parrocchia.

Lungo la Padana Superiore, nel quartiere confinante con Milano, denominato San
Giuseppe negli anni sessanta, qui, si costruì un prefabbricato per agevolare
gli abitanti costretti ad un lungo e pericoloso tragitto lungo lo "stradone"
per raggiungere la chiesa parrocchiale. Quest'opera si deve all'impegno
economico e manuale dei giovani universitari della parrocchia di Santa Maria
del Suffragio di Milano. La sua inaugurazione avvenne il 7 dicembre 1969.[10]

Si tratta di un cippo posto lungo la Strada Statale 11 Padana Superiore a
ricordo della visita pastorale di San Carlo Borromeo del 23 gennaio 1572.

Situata in località Gaggiolo si compone di corpi rustici di probabile origine
seicentesca e una parte residenziale della metà del XVIII secolo. Nasce come
biblioteca per i nobili milanesi che la raggiungevano per lo più in barca. Il
fronte principale con il suo portico si affaccia verso il Naviglio, diviso da
quest'ultimo da un muretto, con due balaustre laterali e un cancelletto
centrale per l'accesso al canale.[5], L'iniziale forma a U sopravvive solo
nell'ala Est: cosicché l'edificio ha oggi pianta a L, per la demolizione del
braccio Ovest. Il braccio Est è connotato dalla presenza della cappella, con
decorazioni neoclassiche ancora leggibili. Dalla documentazione nota
s'apprende che l'edificio è già edificato nel 1764, quando risulta di
proprietà del milanese Carlo Alberto Besozzi, dopo una serie di passaggi di
proprietà il complesso perviene alla famiglia Cazzaniga nel 1902.[11],

La torre MiNEC (Milan North-East Centre), progettata dall'architetto Mario
Botta, venne realizzata nel 2008. Il torrione ha una pianta a settore
circolare di circa 2000 metri quadri. Lo sviluppo verticale dell'edificio è
caratterizzato da tre corpi “a ventaglio”, connessi ad un nucleo scale, a
costituire il volume principale, sede degli uffici, articolato tra superfici
trasparenti di acciaio e vetro e setti di pareti opache in laterizio. Un
volume a tamburo posto in sommità, in posizione centrale, destinato agli
impianti, è completamente rivestito anch'esso in laterizio e rispecchia il
linguaggio architettonico utilizzato per l'“Ellisse” del Teatro alla Scala di
Milano. Con l'elemento di sommità, l'edificio raggiungere un'altezza
complessiva di circa sessanta metri. Nel progetto originale era prevista la
realizzazione di un edificio gemello nelle vicinanze, ma in seguito la
costruzione non si è concretizzata.

Il Parco Est delle Cave si estende su una superficie di 573 ettari,
distribuiti tra i comuni di Carugate, Cernusco sul Naviglio, Cologno Monzese,
Vimodrone e Brugherio. Il parco conserva i caratteri tipici dei paesaggi
agricoli: piccole aree boschive, siepi e alberature di confine; importante la
presenza di cave, alcune ancora in attività, altre in disuso. La cava del
Gaggiolo è la più vasta dell'area, e insiste su tre comuni: Vimodrone,
Cernusco sul Naviglio e Cologno Monzese. Venne utilizzata fino alla metà degli
anni ‘50 per l'estrazione di sabbia e ghiaia.

Abitanti censiti[12]  

Secondo le statistiche ISTAT[13] al 1º gennaio 2016 la popolazione straniera
residente nel comune era di 1 700 persone, pari al 10% della popolazione. Le
nazionalità maggiormente rappresentate in base alla loro percentuale sul
totale della popolazione residente erano:[13]

Nel territorio comunale sono presenti due stazioni della linea 2 della
metropolitana di Milano: Vimodrone e Cascina Burrona.

Il territorio di Vimodrone è attraversato in direzione est-ovest dal tracciato
della SP EX SS 11 _Padana Superiore_ e dalla strada provinciale 120 Cologno-
Bornago e in direzione nord-sud dalla strada provinciale 160 Mirazzano-
Vimodrone.

Ha sede nel comune la società di calcio A.S.D. Real Milano attualmente
militante nel campionato dilettantistico di Promozione Lombardia.

Altri progetti

