**Lo Stato Sociale** è un gruppo musicale italiano formato nel 2009 formato da
Alberto Cazzola, Lodovico Guenzi e Alberto Guidetti, tutti e tre ai tempi DJ
di Radiocittà Fujiko a Bologna[1]. Nel 2011 la formazione viene ampliata a
quintetto con l'ingresso di Enrico Roberto e Francesco Draicchio. Nel 2018 la
band partecipa al Festival di Sanremo classificandosi al 2º posto con la
canzone _Una vita in vacanza_.

Hanno esordito con l'EP autoprodotto _Welfare Pop_ nel 2010, seguito l'anno
successivo da un secondo EP intitolato _Amore ai tempi dell'Ikea_ inaugurando
la collaborazione con la Garrincha Dischi. Nel 2012 esce il loro primo album,
_Turisti della democrazia_ , al quale fa seguito un tour di 200 concerti in
Italia e in Europa. Sempre nel 2012 vincono la seconda edizione del Premio
Buscaglione.

Nel 2013, a un anno dalla prima pubblicazione, _Turisti della democrazia_
viene ripubblicato in edizione deluxe, in formato doppio CD. Il primo CD
presenta la tracklist originale, una versione alternativa di _Sono così indie_
e due inediti, mentre il secondo CD comprende tutti gli 11 brani del disco
originale reinterpretati da undici artisti, oltre a sette remix. Vi
partecipano tra gli altri gli inglesi Swayzak, i francesi The Supermen Lovers,
i 99 posse, i Gazebo Penguins, Giovanni Gulino dei Marta sui Tubi e tanti
altri artisti[2].

Alla ripubblicazione dell'album (sempre per Garrincha Dischi), segue un lungo
tour dello spettacolo di teatro-canzone _Tronisti della democrazia_ , nel
quale le canzoni dell'album d'esordio sono alternate a monologhi e sketch a
formare "un minicorso in 5 atti di buone maniere". Con _Turisti della
democrazia_ , tra i più discussi album usciti in ambito indie rock in
Italia[3], la band bolognese ha ricevuto la Targa Giovani Mei[4] e il Premio
SIAE "Miglior Giovane Talento dell'Anno"[5] e altri riconoscimenti[6].

Il 14 aprile 2014 viene pubblicato in esclusiva su iTunes il singolo
_C'eravamo tanto sbagliati_ , anticipazione dal secondo album della band. Il
brano si posiziona subito in testa alla classifica dei più venduti sulla
piattaforma, grazie anche a un invito di Pippo Civati[7], e sorpassando
_Happy_ di Pharrell Williams[8].

Il 2 giugno 2014 esce l'album _L'Italia peggiore_ , un _art work_ che ha visto
la collaborazione di Piotta e Max Collini degli Offlaga Disco Pax, più il
contributo di alcune illustratrici per la realizzazione della doppia copertina
raffigurante una serie di orecchie d'asino[9]. Per le prime due settimane di
lancio dell'album, la band ha deciso di destinare a Emergency l'ammontare
delle loro royalties per ogni disco venduto in negozio[10].

Il 21 Novembre 2015 durante la loro prima data in un palazzetto (Paladozza di
Bologna) fanno esibire al posto loro la loro crew tecnica per un brano.

Il 2 giugno 2016 viene pubblicato per Rizzoli il primo romanzo della band dal
titolo _Il movimento è fermo_. Il 9 dicembre 2016, dopo due anni dalle ultime
pubblicazioni, esce su YouTube il videoclip di _Amarsi male_. Il 13 gennaio
2017 viene pubblicato il singolo _Mai stati meglio_ ,[11] brano che anticipa
l'uscita dell'album _Amore, lavoro e altri miti da sfatare_ nel 10 marzo dello
stesso anno.[12] Nello stesso anno curano la colonna sonora del film _Gli
asteroidi_.[13]

Il 15 dicembre 2017 viene annunciata la loro partecipazione al 68º Festival
della canzone italiana con il brano _Una vita in vacanza_ , che fa parte della
raccolta di successi _Primati_ , uscita il 9 febbraio 2018 e contenente, oltre
ai più importanti singoli del gruppo e il brano sanremese, una nuova versione
del brano _Sono così indie_ e altri due inediti.[14] Le loro esibizioni
all'Ariston sono state arricchite dalla partecipazione dell'ottantatreenne
ballerina britannica Paddy Jones in coppia con Nico Espinosa. Nella serata
dedicata ai duetti si esibiscono insieme a Paolo Rossi e al Piccolo Coro
dell'Antoniano.[15] Nella finale hanno ottenuto il secondo posto. Il brano
riscuote un notevole successo radiofonico, risultando il più trasmesso in
Italia per oltre un mese.[16] Il 25 maggio 2018 esce il singolo _Facile_ ,
secondo estratto dalla raccolta, in collaborazione con Luca Carboni mentre il
16 novembre esce il singolo _Ti voglio bene Denver_, secondo estratto
dall'album _Duets Forever - Tutti cantano Cristina_.

Partecipano in qualità di ospiti alla serata finale del Festival di Sanremo
2019, con Renato Pozzetto, cantando il brano _E la vita, la vita[17]._

Nell'aprile 2019 esce l'album _Faber nostrum_ , disco tributo a Fabrizio De
André in cui vari esponenti della musica italiana reinterpretano un brano del
cantautore genovese. La band partecipa realizzando la cover di _Canzone per
l'estate_ insieme a Cimini.[18]

Il 7 giugno pubblicano il nuovo singolo _DJ di m****_ , con la partecipazione
vocale della cantante Arisa e della rapper Myss Keta.

Altri progetti

