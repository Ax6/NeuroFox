**Camillo Tanio Boccia** , noto anche con lo pseudonimo di **Amerigo Anton**
(Potenza, 15 giugno 1911 – Roma, 12 marzo 1982), è stato un regista italiano.

Esordì come attore, facendo una comparsa nel film _Luci del varietà_ (1950),
diretto da Alberto Lattuada e Federico Fellini.

Spaziò in diversi generi, dal peplum allo spaghetti western, sotto lo
pseudonimo di _Amerigo Anton_. Divenne celebre per i suoi film, quasi tutti di
serie B, che gli valsero il soprannome di _Ed Wood italiano_, nonché il titolo
di _peggior regista italiano_.[1] Il critico Steve Della Casa ha detto di lui:
«Boccia non è una creatura della critica trash e nessuno gli ha mai dedicato
saggi o retrospettive. Era un mito negativo di Cinecittà dove si diceva
_peggio di così c'è solo Tanio Boccia_ ».[2]

Dotato tuttavia di una certa creatività,[3] riusciva spesso a risolvere
situazioni complicate, dovute ai bassissimi budget con cui lavorava. Nel
dirigere uno dei suoi tanti western, aveva previsto una scena con sei
ballerine sul bancone di un saloon, ma per problemi economici riuscì a
reperirne solo tre. Risolse la situazione facendosi portare, poco prima del
ciak, uno specchio.

In un'intervista Federico Fellini raccontò che dopo aver ricevuto la notizia
del suo quarto premio Oscar con _Amarcord_ , fu chiamato da Alberto Sordi che
gli disse: « _Federico, non t'hanno premiato, questa volta è toccato a Tanio
Boccia!_ ».[4] Nell'intervista, commentò quello scherzo soffermandosi sulla
_fama quasi leggendaria_ di Tanio Boccia, regista di pochi mezzi e tanta
voglia di fare.

A lui è dedicato il film _Il caricatore_ (1996).

