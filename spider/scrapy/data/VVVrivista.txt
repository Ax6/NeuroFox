_**VVV**_ è una rivista surrealista, pubblicata a New York in soli quattro
fascicoli dal 1942 al 1944. Alcuni numeri sono conservati presso il
Metropolitan Museum of Art.[1]

Rifugiatosi a New York dal mese di luglio 1941, André Breton tentò di
ricomporre un gruppo surrealista insieme ad altri artisti europei in esilio.
Al gruppo si unirono vari artisti americani.

Negli Stati Uniti dal 1940 esisteva già la rivista _View_ , curata dal poeta
ed artista Charles Henri Ford e pubblicata fino al 1947, in cui tuttavia il
surrealismo costituiva soltanto uno degli argomenti trattati. Le idee del
nuovo gruppo surrealista trovarono espressione nel periodico _VVV_.

In quanto cittadino francese, per la legislazione statunitense Breton non
poteva essere l'unico direttore di un periodico. Pertanto assegnò il ruolo di
condirettore al pittore David Hare; nel comitato di redazione entrarono a far
parte Marcel Duchamp e Max Ernst.[2]

La rivista nacque sul modello del Minotaure, il maggiore periodico
surrealista. Se pure non fu possibile eguagliarne lo sfarzo a causa del
periodo bellico, venne mantenuta la consuetudine di rendere speciali le
copertine attraverso la commissione di opere destinate allo scopo.[3]

Le tre "V" del titolo stavano per _Victory_ (Vittoria), _View_ (Vista) e
_Veil_ (Velo), parole con le quali André Breton faceva riferimento alla
"vittoria sulle forze della regressione, la vista intorno a noi e dentro di
noi, il mito nel processo di formazione sotto il velo di ciò che accade".[4]

Ogni uscita era dedicata alla poesia, alle arti plastiche, all'antropologia,
alla sociologia ed alla psicologia, come dichiarato nel sottotitolo _Poetry,
Plastic Arts, Anthropology, Sociology, Psychology_.[2]

La rivista era sperimentale sia per il formato di stampa, sia per il
contenuto. Conteneva pagine ripiegate, fogli di formati differenti e carta
grezza, oltre a caratteri tipografici marcati e colori accesi.

Su _VVV_ Breton pubblicò fra l'altro i _Prolégomènes à un troisième Manifeste
du surréalisme ou non_ ("Prolegomeni ad un terzo Manifesto del surrealismo o
meno").[5]

Alcuni critici, fra i quali Yve-Alain Bois,[6] considerarono _VVV_ la risposta
di Breton alle idee espresse da Paalen sulla rivista DYN, sostenendo la tesi
di un dialogo sotterraneo fra i due periodici.[7]

_VVV_ fu il prodotto dei maggiori surrealisti dell'epoca. Il periodico era
diretto da David Hare in collaborazione con Marcel Duchamp e Max Ernst, sotto
la guida di André Breton.

Alla redazione parteciparono anche pensatori ed artisti quali Aimé Césaire,
Philip Lamantia, Robert Motherwell, Harold Rosenberg, Roger Caillois e Claude
Lévi-Strauss.[5]. Inoltre la rivista venne illustrata da artisti surrealisti
quali Giorgio de Chirico, Roberto Matta e Yves Tanguy.

Della rivista non vennero pubblicati che quattro numeri in tre uscite, essendo
riuniti in un unico volume il secondo e terzo fascicolo.

Il primo numero del giugno 1942 conteneva i _Prolégomènes à un troisième
manifeste ou non_ di Breton. La copertina di tale numero venne realizzata da
Max Ernst.

Nel numero doppio 2-3 pubblicato nel marzo 1943 venne inserito il testo di una
conferenza tenuta da Breton presso l'Università di Yale nel dicembre 1942,
intitolato _Situation du surréalisme entre les deux guerres_ ("Situazione del
surrealismo fra le due guerre"). La copertina era caratterizzata da un ready
made di Marcel Duchamp, realizzato con il ritaglio di una figura femminile
prigioniera del filo metallico normalmente utilizzato per le recinzioni dei
pollai.

Nel numero 4 del febbraio 1944 vennero pubblicati testi di Benjamin Péret (
_La Pensée est UNE et indivible_ ) e di Pierre Mabille ( _Le Paradis_ ). La
copertina di quest'ultimo numero venne realizzata da Roberto Matta.[8]

