L' **oreficeria** è l'arte della lavorazione dell'oro e di altri metalli
preziosi, come l'argento e il platino, per ottenere oggetti artistici.

L'arte orafa è strettamente correlata con la gioielleria, i cui manufatti
utilizzano i metalli preziosi come leganti per la produzione di gioielli con
gemme.

La lavorazione dell'oro, che fu uno dei primi metalli ad essere utilizzato per
le doti di indistruttibilità e malleabilità, è per lo più identica a quella
antica: i monili vengono infatti ottenuti tramite fusione e realizzati
mediante varie tecniche, come il cesello, lo stampo, a sbalzo, a filigrana, la
baccellatura, etc.

L'estrema rarità dei metalli preziosi ha comportato nel tempo un riutilizzo
degli oggetti realizzati nei tempi remoti, che venivano fusi per nuove
creazioni, e le poche testimonianze sopravvissute fino a noi interessano per
lo più esemplari rinvenuti nei corredi funebri[1].

Tale è il caso delle opere di oreficeria provenienti dalla Mesopotamia e
dall'Antico Egitto, la cui arte orafa è documentata dai reperti provenienti
dalle necropoli egizie e dalle tombe reali, come nella Tomba di Tutankhamon.

Diverso il discorso per l'antica Grecia, per la quale non ci sono arrivati
moltissimi esemplari anche per la difficoltà di reperire la materia prima,
almeno fino all'età ellenistica, durante la quale l'espansione verso Oriente
favorì l'arrivo di grandi quantità d'oro e la realizzazione di molti e vari
oggetti artistici.

Precedentemente, la cultura minoico-micenea ha però prodotto oreficeria
finissima, di straordinaria qualità artistica e di squisita delicatezza[2].
Ben rappresentata anche l'oreficeria etrusca, della quale meritano menzione
gli oggetti realizzati con il metodo della granulazione, e quella romana,
soprattutto di età imperiale.

Nel Medioevo vi fu una fiorente produzione di oggetti artistici d'oro, i cui
maggiori esemplari furono prodotti dall'oreficeria bizantina e da quella
barbarica.

La preziosità dell'oreficeria bizantina è testimoniata non solo dalle molte
realizzazioni artistiche, come la Pala d'oro di Venezia o la Crux Vaticana o
Croce di Giustino II nel Museo del Tesoro della Basilica di San Pietro in
Vaticano, ma anche documentata dalle figure sontuosamente ingioiellate
presenti nei mosaici di Ravenna.

Fu in particolare in oreficeria che vennero raggiunti i migliori risultati
artistici, con notevoli apporti originali. Le principali produzioni riguardano
fibule, diademi, else, fibbie di cinturoni.

Un primo stile, detto _policromo_ , risale agli Unni e trovava dei precedenti
nelle popolazioni stanziate sul Mar Nero. Si contraddistingue dall'uso di
pietre levigate (spesso rosse come granati e almandini), incastonate nell'oro,
sia isolate, sia a distanze ravvicinate, ricoprendo quasi l'intera superficie
con sottili strisce di metallo prezioso tra un castone e l'altro. Nella
seconda metà del V secolo questa tecnica raggiunse un apice all'epoca di
Childerico I e più o meno contemporaneamente si diffuse anche in Italia e
Spagna tramite i goti. In Spagna le forme usate furono meno elaborate e meno
ricche. Questa tecnica, oltre all'ampia diffusione, ebbe una vita molto lunga,
essendo usata ancora dai Franchi e dai Longobardi nel VII secolo.

Un secondo stile è quello _animalistico_ , che venne portato ad alti livelli
nel bacino del Mare del Nord e nella Scandinavia, prima di diffondersi in
tutta Europa. I manufatti tipici in questo stile sono fibbie e guarnizioni
varie ed hanno analogia con produzioni simili in province romane quali la
Britannia e la Pannonia. In queste opere le figure geometriche invadono tutta
la superficie ed a seconda dei risultati si hanno due sottodivisioni:

Oltre che in oreficeria motivi simili vennero sviluppati nella scultura in
pietra e nei manoscritti miniati dei monasteri, soprattutto nelle _pagine
tappeto_ prodotte nel VII secolo nelle isole britanniche.

Per quanto riguarda l'oreficeria longobarda ci sono pervenuti alcuni oggetti
caratteristici dell'alto livello raggiunto dagli orafi longobardi, come le
croci gemmate, di cui un esempio significativo è la Croce di Agilulfo (inizio
del VII secolo). Un altro capolavoro orafo è la copertura dell'Evangeliario di
Teodolinda (Monza, Tesoro della Basilica di San Giovanni Battista) (603).

La produzione di oreficerie e di oggetti preziosi in genere ebbe un picco
durante la "rinascenza carolingia", grazie anche alle immense ricchezze
accumulate nelle vittoriose campagne militari: solo dagli Avari nel 795 erano
stati saccheggiati cinquanta carri colmi d'oro e argento. Le opere di alta
oreficeria venivano spesso donate a basiliche, abbazie e cattedrali ai sovrani
stessi.

Un capolavoro assoluto è l'altare di Sant'Ambrogio, conservato magnificamente
intatto presso la basilica di Milano, fatto per il vescovo Angilberto II da
Vuolvino _faber_. Altri pezzi importanti sono la Coperta del Codice Aureo di
Monaco di Baviera (Bayerische Staatsbibliothek, 870 circa) o il cosiddetto
Ciborio di Arnolfo (Monaco, Residenz, stesso periodo), decorati con uno stile
repentino e "nervoso", ancora collegabile con la scuola di Reims, con numerose
linee spezzate che rifrangono la luce sull'oro e creano un effetto
scintillante.

Nel medioevo si diffusero nuovi metodi di castonature e di smaltatura. Agli
smalti _champlevé_ si sostituirono nel Trecento i _cloisonné_ , nella cui
produzione fu maestra la scuola senese.

Nel Rinascimento si fece più stretto il legame tra arti figurative ed
oreficeria e molti pittori e scultori dell'epoca furono anche valenti orafi,
come Donatello, Benvenuto Cellini e Antonio Gentili.

Con il colonialismo l'arrivo d ingenti quantità d'oro e di altri metalli
preziosi dalle nuove terre scoperte favorì la produzione di gioielli destinati
alle personalità delle corti reali europee ed all'alta borghesia.

Durante il Settecento si distinse l'orafo, argentiere e architetto francese
Nicolas Besnier.[3]

Nel Novecento anche appartenenti alla media borghesia iniziarono a sfoggiare
prodotti orafi, soprattutto grazie alla nuova tecnica della placcatura, che
consentiva di ricoprire d'oro oggetti fatti di metalli più poveri.

In Italia, l'oreficeria e la gioielleria ebbero un momento di eccellenza nella
produzione della Melchiorre e C., fondata nel 1873 a Valenza da Vincenzo
Melchiorre. Di rilievo fu anche l'attività di Vincenzo Giura, orafo lucano che
si affermò a Napoli e venne privilegiato dai reali d'Italia, tanto da ricevere
il _Brevetto della Real Casa_ dal re Umberto I nel 1889.

Anche l'oreficeria risente del cambiamento epocale e non produce più per una
nicchia di persone, ma cerca la massificazione. In Italia esistono alcuni
distretti peraltro famosi in tutto il mondo: Roma, Valenza, Vicenza, Arezzo,
Firenze, Napoli, Faenza.

Altri progetti

