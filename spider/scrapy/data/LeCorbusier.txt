**Le Corbusier** , pseudonimo di **Charles-Édouard Jeanneret-Gris** (La Chaux-
de-Fonds, 6 ottobre 1887 – Roccabruna, 27 agosto 1965), è stato un architetto,
urbanista, pittore e designer svizzero naturalizzato francese.

Tra le figure più influenti della storia dell'architettura contemporanea,
viene ricordato – assieme a Ludwig Mies van der Rohe, Frank Lloyd Wright,
Walter Gropius e Alvar Aalto – come maestro del Movimento Moderno. Pioniere
nell'uso del calcestruzzo armato per l'architettura, è stato anche uno dei
padri dell'urbanistica contemporanea. Membro fondatore dei Congrès
Internationaux d'Architecture moderne, fuse l'architettura con i bisogni
sociali dell'uomo medio, rivelandosi geniale pensatore della realtà del suo
tempo.

Tra il 2016 e il 2017 le sue opere sono state aggiunte alla lista dei siti
patrimonio dell’umanità dell'UNESCO. Nella motivazione si legge che gli
edifici scelti sono «una testimonianza dell'invenzione di un nuovo linguaggio
architettonico che segna una rottura con il passato».[1][2]

«Nome _memorabile_ , rispetto a quello anagrafico; nome _breve_ , con la
possibilità di essere ulteriormente abbreviato (Corbu, LC); nome _pratico_ ,
maneggevole come un utensile, complemento strategico della missione a cui il
suo portatore ormai si sente chiamato»

Lo pseudonimo di Charles-Édouard Jeanneret-Gris con cui egli oggi è
universalmente noto, ovverosia «Le Corbusier», venne coniato sotto indicazione
di Amédée Ozenfant nell'autunno del 1920: inizialmente venne adottato solo per
firmare articoli d'architettura sull' _Esprit Nouveau_ , i cui unici curatori
erano Ozenfant e Jeanneret, che usavano molti pseudonimi per dissimulare il
fatto che gli autori fossero solo loro.

L'origine di questo è largamente documentata. Dato che Ozenfant per realizzare
il proprio pseudonimo aveva preso spunto dal cognome materno, consigliò a
Jeanneret di fare altrettanto: questi non poté ascoltare il suo consiglio
poiché aveva compiuto i propri studi nello studio di Auguste Perret, che
condivideva per ragioni assolutamente fortuite il cognome della madre. Egli
quindi trasse spunto da «Le Corbesier», trisavolo materno il cui ritratto,
eseguito da Darjou (pittore alla corte di Eugenia de Montijo), era posto nella
casa dove aveva trascorso l'infanzia.[4] La «e» venne mutata in «u» sotto
consiglio di Ozenfant: il soprannome risultò gradito a Jeanneret poiché gli
ricordava quello del maestro (L'Eplattenier).

È talvolta noto anche semplicemente come _Le Corbu_ per abbreviazione del suo
soprannome: tale storpiatura, complice un gioco di parole con la parola corvo
(in francese _corbeau_ ) comportò la sua abitudine di firmare con questa sigla
le sue lettere informali, oppure abbozzando la sagoma di un corvo stilizzato;
dall'abbreviazione della storpiatura del suo soprannome deriva la forma _Le
Corb_ , diffusa soprattutto in inglese.[5]

Charles-Édouard Jeanneret-Gris nacque al № 38 di rue de la Serre presso La
Chaux-de-Fonds, villaggio svizzero immerso nel severo paesaggio montano dei
massicci del Giura, il 6 ottobre 1887: nello stesso anno, giusto per fornire
delle utili coordinate temporali, un passato, ma inneggia al presente e
annuncia il futuro» («curiosa concomitanza per colui che diverrà famoso con il
nome di Le Corbusier», osserva il Jenger).[6] La madre, Charlotte Marie Amélie
Perret (nessuna parentela con il celebre Auguste Perret, futuro collaboratore
di Jeanneret), era un'abilissima musicista e si guadagnava da vivere come
insegnante di pianoforte.[N 1] Il padre, invece, adorava trascorrere il
proprio tempo libero a contatto con la Natura e, per questo motivo, si assunse
la presidenza del _Club Alpin_ , per il quale egli scriveva, seppur da
autodidatta, lunghe relazioni sulle sue passeggiate. Al seguito del padre in
queste scalate naturalistiche vi era ovviamente il giovane Jeanneret, che in
questo modo - beneficiando delle suggestive vedute delle gole del Doubs e
della catena delle Alpi - ebbe l'opportunità di maturare un rapporto diretto
con il paesaggio, il quale - filtrato attraverso il ricordo dell'infanzia -
verrà trasposto con rigore ed efficacia anche nella sua opera
architettonica.[6]

Il _vero_ mestiere del padre, tuttavia, era quello di smaltatore di quadranti
d'orologio, secondo una lunga tradizione familiare che affondava le proprie
radici nella secolare industria orologiera di La Chaux-de-Fonds. Dopo
un'infanzia idillica, trascorsa effettuando lunghe passeggiate domenicali con
il padre e disegnando incessantemente e con sincero entusiasmo, il giovane
Édouard sembrava predestinato a seguire le orme paterne e, per questo motivo,
una volta terminati gli studi primari, fu iscritto alla Scuola d'Arte di La
Chaux-de-Fonds, istituita nell'Ottocento proprio per formare orologiai validi
e minuziosi. Qui Jeanneret - del tutto disilluso verso il pianoforte, con
grande disappunto della madre - diede prova di un valido e diligente ingegno:
cosa non da poco, considerando che la decorazione e l'incisione di casse
d'orologio è un'arte che «esige una precisione assoluta nel disegno e una
rigorosa concentrazione di spirito», siccome «un semplice errore di tratti è
sufficiente a distruggere un prezioso pezzo in oro o una placca d'argento»,
come ricorda il von Moos.[7] Pur raggiungendo un'eccellente perizia nel
bulino, tecnica notoriamente ostile a tutti gli aspiranti orologiai, e
producendo lavori unanimemente giudicati degni di esposizione pubblica,
l'allievo Charles-Édouard non era per nulla allettato dalla prospettiva di
trascorrere il resto della sua vita ornando gli smalti colorati delle casse
d'orologio con decorazioni floreali, complice anche la feroce crisi che tale
pratica artigianale stava attraversando in quel periodo.

Ad accorgersi dell'irrequietudine creativa di Jeanneret vi fu un insegnante di
quella scuola: Charles L'Eplattenier. Ventiseienne, formatosi a Parigi
nell'alveo della Scuola di Belle Arti ma libero dalla schiavitù del giogo
accademico, L'Eplattenier aveva intuito la triste sorte che attendeva
l'industria orologiera, destinata a estinguersi sotto la pressione
dell'industrializzazione, e per questo motivo intendeva offrire agli studenti
della scuola d'arte un insegnamento più pragmatico, onnicomprensivo,
improntato al valore dell'esperienza pratica e perciò non soffocato dai
ristretti orizzonti dell'ornamentazione, bensì tendente ad abbracciare la
globalità delle esperienze artistiche, dal singolo oggetto d'arredamento alla
monumentalità dell'architettura.[8] Entusiasta del programma del nuovo
maestro, il ragazzo si avvicinò in questo modo alle esperienze artistiche
dell'Art Nouveau, al cui credo estetico L'Eplattenier si rifaceva, e si
cimentò nella realizzazione di innumerevoli schizzi e disegni dal vero, nella
prospettiva di diventare pittore, mestiere che riteneva avvincente e vicino
alla sua sensibilità. L'Eplattenier, tuttavia, era categorico: il destino del
suo discepolo non era quello di abbandonarsi all'arte pittorica, bensì di
consacrarsi all'architettura. Édouard, grazie alle vivaci attenzioni
pedagogiche del maestro, fu prontamente dissuaso dal farsi artista e maturò il
definitivo proposito di divenire costruttore: «Uno dei miei maestri [un
maestro straordinario] mi strappò con dolcezza a un destino mediocre. Volle
che fossi architetto. L'architettura e gli architetti mi facevano orrore ...
Avevo sedici anni, accettai il verdetto e obbedii: mi detti
all'architettura».[9]

A questi anni risale persino il primissimo, se così si può definire, _cimento
architettonico_ di Jeanneret: la progettazione di villa Fallet. A offrirgli
l'occasione di redigere il primo progetto della sua vita fu Louis Fallet,
direttore della Scuola d'Arte, grazie alla provvidenziale intercessione del
L'Eplattenier: il risultato di quindici mesi di fatiche progettuali fu una
villa scatolare, di piccole dimensioni, dal vocabolario decorativo vicino alle
esperienze dell' _art nouveau_ , citato con numerose ornamentazioni dal sapore
silvestre (abeti, nuvole, corvi, foreste e scenari alpestri).[10]

Infervorato dopo la realizzazione di villa Fallet, Le Corbusier - preso da
un'irrefrenabile urgenza creativa - decise di investire il denaro così
ricavato in un ambizioso progetto: un viaggio in Italia con cui completare la
propria educazione architettonica. Maximilien Gauthier, uno dei massimi
biografi dell'architetto, evoca nel seguente modo il fremente entusiasmo che
animava l'animo del ragazzo, ormai diciannovenne, alla vigilia del _grand
tour_ nel Bel Paese:

«Ecco dunque Édouard Jeanneret [...] che parte per l'Italia, senza altro
gruzzolo se non quello che ha guadagnato, senza nessun appoggio, tranne se
stesso. È ora un giovane alto e magro, uno sportivo, un montanaro che se ne va
sacco in spalla facendo colazione con poco e pranzando con niente, attraverso
città e campagne, col suo taccuino tirato fuori continuamente dalla tasca, per
annotare il profilo angoloso di una città all'orizzonte, il contorno di
un'abitazione rustica, la pianta di una chiesa o di un palazzo, il rialzo
aggraziato di una piazza. Certo, ha letto qualcosa: conosce in fotografia i
monumenti ai quali va incontro; ma, davanti alla pietra o al marmo reali,
bagnati di viva luce, ciò che prova ogni volta è uno choc inaspettato [...]
Sembra comunque certo che Jeanneret abbia imparato di più, peregrinando,
vibrante di tensione e di passione d'artista, per Firenze e Siena, Ravenna,
Padova, Ferrara e Verona, che rifinendo interminabilmente gli ordini
architettonici in rue Bonaparte»

Uno _choc inaspettato_ , ad esempio, venne sperimentato alla visione della
certosa di Ema, monastero trecentesco ubicato al Galluzzo, a sud di Firenze,
sulla sommità di un dirupo lambito a valle dal torrente omonimo. A colpirlo di
questa struttura claustrale non fu tanto l'estetica architettonica generale,
quella improntata sugli aspetti più formali e decorativi, bensì i connotati
più strettamente funzionali. La certosa di Ema, infatti, lo folgorò in quanto
riusciva a coniugare in maniera armoniosa e riuscita la vita collettiva,
riservata al chiostro grande, alla sala del capitolo, al parlatorio e al
refettorio, con gli spazi privati, ovverosia le celle dei frati, organizzate
secondo un motore distributivo applicabile - stando al giudizio del giovane
Jeanneret - anche nelle moderne case operaie.

L'itinerario italiano di Jeanneret, tuttavia, non si esaurì al Galluzzo, bensì
si dipanò per innumerevoli altre città: memore della lezione di John Ruskin,
critico d'arte particolarmente amato da L'Eplattenier che agli splendori
rinascimentali preferiva i fasti della stagione medievale, Édouard - dopo
esser stato a Pisa e Firenze, dove rimase impressionato dall'imponente mole
della cupola del Brunelleschi \- si spinse sulla riviera adriatica, facendo
tappa a Ravenna, Ferrara, Padova, Venezia e infine Vicenza, visitando
quest'ultima solo affrettatamente essendo Palladio un architetto verso il
quale L'Eplattenier nutriva ben poche simpatie.[12] Giunto così a Trieste,
Jeanneret si inoltrò dapprima a Budapest, e infine a Vienna. Il nostro
trascorse ben sei mesi a contatto con la fervente vita artistica della
capitale austroungarica, animata da continue rappresentazioni teatrali e
musicali - si pensi a Bach, Beethoven, Mozart e Wagner - ma anche dagli
interventi architettonici di autori come Otto Wagner, Joseph Maria Olbrich e,
soprattutto, Josef Hoffmann. Era quest'ultimo il fondatore della Wiener
Werkstätte, una comunità di botteghe artigianali particolarmente attiva nel
campo dell'arredamento, del mobilio e del design: nonostante un primo impatto
un po' malandato, Hoffmann subì potentemente la fascinazione dei disegni
italiani di Jeanneret e invitò quest'ultimo a lavorare nel proprio studio,
opportunamente retribuito. Pur apprezzando l'offerta di Hoffmann, e le
frequentazioni che un simile discepolato comportava, da Kolo Moser a Gustav
Klimt, Édouard non voleva rimanere a Vienna: la sua destinazione ultima era
una, ed era Parigi.[13]

Questo «colpo di testa» risultò sgradito sia a L'Eplattenier che al padre, i
quali poco gradivano una rinuncia così improvvisa e apparentemente sragionata
a un incarico prestigioso come quello hoffmaniano: Jeanneret, tuttavia, era
fermo nel volersi consacrare alla _Ville Lumière_ e per questo, una volta
giunto sulle rive della Senna nel febbraio del 1908 dopo un lungo itinerario
dipanatosi per Norimberga, Monaco di Baviera, Strasburgo, Nancy e Lione (dove
fece forse conoscenza di Tony Garnier, i cui progetti sulla _cité
industrielle_ furono entusiasticamente accolti dal nostro),[14] egli subito si
insediò in una mansarda in rue des Écoles, strategicamente collocata tra la
Sainte-Chapelle e il Sacré-Cœur. Parigi all'epoca era una città satura di arte
e di cultura, ed Édouard poté deliziarsi visitando la modernissima Torre
Eiffel, eretta appena un ventennio prima, oltre che Notre-Dame, il museo del
Louvre e le più recenti mostre artistiche, dove ebbe l'opportunità di scoprire
Matisse e Cézanne.

Egli, tuttavia, era giunto a Parigi anche per consolidare la propria notorietà
architettonica e per questo motivo, armato dei disegni eseguiti durante il
viaggio italiano, intrecciò una vastissima rete di conoscenze: tra le
relazioni saldate in questo periodo vanno senza dubbio menzionate quelle con
Frantz-Jourdain, presidente del Salon d'Automne e feroce detrattore
dell'architettura così come tradizionalmente concepita, e soprattutto Eugène
Grasset, illustratore e decoratore svizzero, il quale - riconoscendone il
talento - suggerì a Jeanneret di mettersi in contatto con i fratelli Auguste,
Gustave e Claude Perret, pionieri dell'uso del cemento armato in architettura
(con il _beton_ , che sino ad allora aveva goduto di una scarsa rappresentanza
nel panorama edilizio europeo, era stato realizzato lo stesso studio dei
fratelli Perret al n. 25 di rue Franklin, stabile la cui suggestiva immagine
architettonica è armonicamente ricavata dall'onesto impiego di tale
materiale).[15] «Lei sarà la mia mano destra!»: con queste parole Auguste
Perret, presa visione dei suoi disegni, accolse Édouard nel proprio studio.

Inestimabile spartiacque della sua formazione, l'apprendistato presso i
Perret, durato quattordici mesi, fu vitale per Jeanneret, il quale così ebbe
modo di saggiare le potenzialità costruttive del cemento armato, oltre che di
assimilare una nuova concezione del costruire, imperniata su una sintesi
efficace tra i bisogni autentici dell'uomo e le moderne tecniche edilizie -
una notevole presa di distanza, dunque, dai valori dell'ormai distantissima
Scuola d'Arte di La Chaux-de-Fonds.[16] «Per me i Perret sono stati come una
sferzata» riconobbe lo stesso architetto in una lettera a L'Eplattenier,
aggiungendo poi: «Arrivato a Parigi, avvertii un grande vuoto dentro di me, e
mi dissi: "Poveretto! Non sai ancora nulla e, accidenti, non sai neppure cosa
non sai!". Fu questa la mia angoscia più grande. Studiando l'architettura
romana mi venne il sospetto che l'architettura non fosse un fatto di forme
ritmicamente ordinate, bensì qualcos'altro ... Cosa, allora? Non lo sapevo
ancora ...». Tale sistemazione professionale, inoltre, gli risultò
particolarmente congeniale in quanto gli consentiva nel pomeriggio di
continuare a fare la spola tra i musei, l'École des beaux-arts, la Sorbona, la
Bibliothèque nationale e quella di Sainte-Geneviève. Come osservato dal
Gauthier, dunque, «per Charles-Édouard Jeanneret fu una fortuna che esistesse
fra i suoi maestri un Auguste Perret»: certo, non mancarono frizioni tra i
due, con divergenze d'opinioni anche sostanziali (celebre quella in merito
alla finestra, da concepire verticalmente secondo Perret, in modo tale da
assecondare il naturale profilo dell'uomo, e orizzontalmente secondo Le
Corbusier, per favorire la captazione della luce e il compito visivo del
fruitore, che può in questo modo godere di ampie vedute panoramiche).[17] Ciò
malgrado, Jeanneret e Perret erano legati da una salda, e soprattutto
reciproca, intesa professionale e umana. Esemplari, in tal senso, le parole
proferite da Perret visitando, molti anni dopo, il cantiere dell' _Unità
d'Abitazione_ di Marsiglia: «Ci sono solo due architetti in Francia: l'altro è
Le Corbusier».[18]

Meno felice fu invece il discepolato con Peter Behrens, presso il quale
Jeanneret arrivò grazie a L'Eplattenier, dal quale ricevette l'incarico di
studiare i metodi di fabbricazione e distribuzione dei prodotti artistici in
Germania: fu un'occasione per scrivere l' _Etude sur le mouvement d'Art
Décoratif en Allemagne_ e per visitare Francoforte, Düsseldorf, Dresda,
Stoccarda, Hagen, Hanau, Weimar, Jena, Amburgo e finalmente Berlino, città
dove Behrens aveva lo studio.[19] Presso quest'ultimo Jeanneret rimase cinque
mesi, brevemente interrotti solo da una visita a Hellerau, città giardino
della Sassonia costruita su progetto di Heinrich Tessenow. Come già accennato,
Jeanneret fu tutto sommato deluso dallo studio del Behrens, che pure lo
sollecitò a riflettere sul rapporto tra architettura e industria,
interiorizzato anche con la visita della celebre Fabbrica di Turbine AEG, e
sulle dinamiche lavorative vigenti in uno grande studio. Di seguito si riporta
un suo commento:

«Presso Behrens non si fa della vera architettura. Si fanno facciate. Le
eresie costruttive abbondano. Di architettura modernista non se ne fa affatto.
Può darsi che ciò sia più saggio - più saggio delle elucubrazioni così poco
classiche dei fratelli Perret. Ma essi hanno il vantaggio di ricercare molto
sulle possibilità dei materiali nuovi. Behrens, personalmente, magari, sarà un
protestatario. Ma io non apprendo da lui, comunque, nient'altro,
assolutamente, che la facciata di ogni cosa. L'ambiente per il resto è
esecrabile [...] sempre più vuoto man mano ed a misura che io vado avanti.
Nessun amico possibile, salvo Zimmermann, la cui levatura artistica, peraltro,
è insufficiente. Nessun contatto, mai, direttamente con Behrens[20]»

Profondamente disilluso, dunque, Jeanneret non aveva trovato da Behrens le
risposte alle domande architettoniche che lo tormentavano. Fu il caso a dare
un decisivo impulso alla sua avventura formativa: Auguste Klipstein, un amico
versato nella storia dell'arte, stava infatti preparando una tesi di laurea su
El Greco, pittore ben rappresentato soprattutto nelle gallerie di Bucarest e
Budapest. All'invito di Klipstein di visitare queste due città Édouard,
entusiasticamente, replicò: «Bene! Andiamoci allora, e passeremo per Istanbul
e Atene: troviamoci a Praga».[15]

Un viaggio inizialmente concepito in maniera improvvisa, «per qualche
settimana», finì non solo per prolungarsi per ben sette mesi, bensì per avere
un'influenza determinante sulla formazione del nostro. Jeanneret e Klipstein,
come inizialmente previsto, si incontrarono a Dresda, per poi ridiscendere a
Vienna e a Budapest, metropoli che egli paragonò «a una lebbra sul corpo di
una fata»: il viaggio proseguì dunque con tappe a Baja, Belgrado («città
incerta cento volte più di Budapest») e alla gola di Kasan. Se al principio
questo _tour_ gli sembrava tutto sommato deludente, varcati i confini della
Romania e della Bulgaria Jeanneret iniziò a essere pervaso da un felice
entusiasmo, suscitato soprattutto dall'architettura rurale, spontanea e
docilmente anonima di quei luoghi, che egli studiò con dedizione. Potente fu
anche la fascinazione esercitata dalle moschee della Turchia, candide e
intrise di luce, e dall'architettura mediterranea, rigorosa ed essenziale,
dove «una geometria elementare disciplina le masse: il quadrato, il cubo, la
sfera» (come osservato dal Jenger, d'altronde, essendo «cresciuto tra le fitte
abetaie e le vallate brumose del Giura, egli è letteralmente abbagliato dalla
luce del Sud»).[21] Il _voyage d'Orient_ , tuttavia, raggiunse il proprio acme
emozionale solo con la visita all'acropoli di Atene e al Partenone,
architettura limpida, pulita, rigorosa, sviluppata sull'orizzontalità
«gloriosa» dell'architrave e inventata su armoniche proporzioni e su una
spazialità che si arricchisce potentemente del contesto geografico
circostante. Per preservare, mantenere vivo il ricordo del Partenone,
giudicato evocativamente come «pura creazione dello spirito» e come «macchina
che commuove»,[22] Le Corbusier disegnò profusamente sui suoi taccuini,
densissimi di schizzi in bianco e nero, colorati e persino di annotazioni:

«Con la violenza d’un urto, la gigantesca apparizione mi stordì. Il peristilio
della collina sacra era superato e, solo e cubico, dall’unico getto delle sue
colonne bronzee, il Partenone innalzava il cornicione, questa fronte di
pietra. Sotto, dei gradini servivano da supporto e lo tenevano alto con le
loro venti ripetizioni. Non esisteva che il tempio, il cielo, e lo spazio
delle pietre tormentate da venti secoli di scorrerie. Qui non c’era nulla
della vita attorno; uniche cose il Pentelico, in lontananza, creditore di
queste pietre. Dopo aver scalato gradini troppo alti, non certo tagliati sulla
scala umana, tra la quarta e la quinta colonna scanalata, entrai nel tempio,
lungo l’asse. Giratomi di colpo, abbracciai da questo posto, un tempio
riservato agli dei ed al sacerdote […] La “a picco” del colle, la
sopraelevazione del tempio oltre il livello dei Propilei sottraggono alla
percezione ogni vestigia di vita moderna, e d’un solo colpo duemila anni sono
spazzati via, un’aspra poesia vi prende; con la testa sprofondata nel cavo
della mano, seduto su uno dei gradini del tempio, subisco l’emozione brutale e
ne resto scosso […]. La modanatura del Partenone è infallibile, implacabile.
Il suo rigore va oltre le nostre abitudini e le possibilità normali di un
uomo. Qui è fissata la più pura testimonianza della fisiologia delle
sensazioni e della speculazione matematica che può ricollegarvisi; siamo
legati dai sensi; siamo rapiti dallo spirito; tocchiamo l’asse dell’armonia.
Il Partenone apporta delle certezze: l’emozione superiore, di ordine
matematico. L’arte è poesia; l’emozione dei sensi, la gioia dello spirito, che
valuta e apprezza, il riconoscimento di un principio assiale che colpisce il
fondo del nostro essere [...] “(…) L'Acropoli proietta i suoi effetti fino
all’orizzonte. Dai Propilei nell’altro senso la statua colossale di Atena,
sull’asse, e il pentelico sul fondo. Questo è importante. Essendo al di fuori
di questo asse perentorio, il Partenone a destra e l’Eretteo a sinistra, avete
la possibilità di vederli di tre quarti, nel loro aspetto globale. Non bisogna
sempre mettere le architetture sugli assi, dal momento che sarebbero come
persone che parlano tutte in una volta. L’occhio dello spettatore si muove nel
paesaggio (…), ricevendo lo choc dei volumi che si levano intorno. Se questi
volumi sono formali e non degradati da alterazioni impreviste, se la
disposizione che li raggruppa esprime un ritmo chiaro e non un insieme
incoerente, se i rapporti dei volumi e dello spazio sono costruiti in
proporzioni giuste, l’occhio trasmette al cervello sensazioni coordinate e lo
spirito ne trae sensazioni di piacere di ordine elevato: questa è
architettura»

A Istanbul per ragioni fortuite Édouard incontrò il proprio maestro Perret,
dal quale fu prontamente sollecitato a ritornare in Francia, allo studio:
«Ritorniamo insieme a Parigi, ho del lavoro per uno come lei» (il riferimento
è al teatro degli Champs-Élysées, uno dei capolavori perretiani più celebri).
Jeanneret, tuttavia, declinò e decise di fare ritorno nella propria città
natale, La Chaux-de-Fonds, dopo tappe a Pompei, Napoli, Roma e Firenze.

A causa della fatica a recidere il cordone ombelicale che lo legava ai luoghi
e ai compagni dell'infanzia e, al contempo, ad assimilare le tumultuose novità
recepite con il _Voyage d'Orient_ , Jeanneret dunque prese la decisione di
assumere la cattedra di «elemento geometrici, applicazioni diverse
all'architettura, esecuzione pratica» presso la _nuova sezione_ della scuola
d'arte di La Chaux-de-Fonds. L'Eplattenier intendeva infatti fare di La Chaux-
de-Fonds un centro culturale in grado di rivaleggiare con Monaco, Parigi e
Vienna, e per questo motivo riunì a sé gli ex allievi più dotati, nella
prospettiva di renderli insegnanti e di dare un nuovo impulso a una scuola
d'arte oppressa dalla tradizione, non preparata alle nascenti sfide
dell'industrializzazione e priva di un iter formativo volto a tutte le
professioni nel campo dell'arte.

Quest'esperienza didattica, tuttavia, fu fallimentare, oltre che di breve
durata, e franò sotto il peso dei sabotaggi e delle critiche dei professori
più anziani e tradizionalisti, per causa dei quali si diffuse nell'apatica
cittadinanza la credenza che tale corso, non certamente compatibile con la
serietà della vecchia scuola d'Arte, fosse utile solo a dare vita a _bohémien_
dilettanti, inetti e sfaccendati. A ciò si aggiunsero anche i pesanti
contrasti che sorsero tra Jeanneret e L'Eplattenier, il quale intendeva
riconvertire il proprio discepolo (ormai divenuto costruttore di rispetto e
_connoisseur_ delle potenzialità del cemento armato) alla decorazione. Ne
sorse un'aspra disputa, che fu composta dopo poco, anche se le relazioni fra i
due uomini non ripresero più l'antica intimità.

Intanto all'attività didattica, Jeanneret affiancò quella più strettamente
progettuale. A questi anni risalgono infatti varie realizzazioni, perlopiù
connesse all'edilizia residenziale: villa Jeanneret-Perret, progettata per i
genitori in rue La Montagne; villa Favre-Jacot, programma edilizio eseguito su
commissione dell'omonimo industriale; il cinematografo La Scala, sempre a La
Chaux-de-Fonds, dove si palesa in tutta la sua potenza il portato stilistico
del soggiorno tedesco con reminiscenze hoffmanniane, behrensiane e
fischeriane; infine, la celebre villa Schwob.[24]

Nonostante questa fervida alacrità progettuale Jeanneret iniziò a maturare una
vera e propria insofferenza per La Chaux-de-Fonds, villaggio provinciale e
dagli orizzonti ristretti, certamente incomparabile con la grandiosità della
_Ville Lumiere_ , metropoli ricca di monumenti da studiare e di occasioni
formative presso la quale egli in cuor suo non vedeva l'ora di fare ritorno.
Pur godendo ormai di una buona fama nella ricca borghesia La Chaux-de-Fonds,
infatti, Édouard era consapevole di come non sarebbe mai potuto maturare in un
ambiente così povero di stimoli e di come fosse necessario, al contrario,
recarsi in una realtà come Parigi, vero e proprio cuore pulsante del Vecchio
Continente, sia dal punto di vista intellettuale che da quello più
strettamente architettonico.[N 2].

Nel frattempo, tuttavia, era scoppiata con tutta la sua tragica prepotenza la
prima guerra mondiale, la quale - oltre a impedire ai privati di partire -
stava già mostrando la sua brutalità con le prime distruzioni nelle Fiandre.
Fu così che Jeanneret, sollecitato dall'incalzare delle prime devastazioni
belliche, si attivò con l'ideazione della maison Dom-Ino, progetto che - con
la ripetizione seriale di una cellula edilizia costituita da due solai, sei
pilastri, sei plinti di fondazione e aggregabile secondo varie configurazioni
- avrebbe potuto favorire la ricostruzione edilizia alla sospirata stipula
della pace.[25]

Interrotta ormai definitivamente l'attività didattica ed elaborato il progetto
Dom-Ino, l'instancabile Jeanneret fu attivo anche sotto il profilo pittorico,
continuando a dipingere ed esponendo nel 1912 presso Neuchâtel, in Svizzera, i
vari elaborati grafici eseguiti nel corso dei viaggi in Oriente, destinati a
occupare persino le sale del Salon d'Automne parigino. Non meno intense furono
le sue letture: entusiasta autodidatta, Jeanneret in questi anni divorò le
_Teorie_ di Maurice Denis e la _Storia dell'architettura_ di Auguste Choisy,
nella speranza di reperire i mezzi necessari per carpire l'intima essenza
dell'architettura e della realtà.[26]

Come si è visto il richiamo di Parigi era troppo potente per rimanere
inascoltato e, per questo motivo, nel 1917 Jeanneret si insediò con entusiasmo
al n. 20 di rue Jacob, a poca distanza dall'abbazia di Saint-Germain-des-
Prés.[N 3] In Francia, pur essendo tonificato da una personalità vigorosa e
battagliera e da un'energia straripante, Édouard fu travagliato da continue
asperità professionali e, conseguenzialmente, economiche: in prima e seconda
istanza fu consulente architettonico della Société d'application du beton armé
(SABA), società di ricerca per la quale progettò una torre-cisterna a Podensac
e altre opere per la difesa nazionale, e dirigente della Société d'Entreprises
Industrielles et Etudes (SEIE). Successivamente si assunse la dirigenza della
Briqueterie d'Alfortville, impresa interessata alla produzione di diversi
componenti del processo produttivo che, a causa dell'inesperienza stessa di Le
Corbusier nell'imprenditoria e delle difficoltà attraversate dallo scenario
edile francese in quegli anni, non riuscì a decollare e fallì miseramente.[27]

Amédée Ozenfant: fu piuttosto la conoscenza di questo pittore e teorico d'arte
francese, incontrato nel 1918 grazie all'intercessione di Perret, a stimolare
la crescita architettonica di Jeanneret, anche se trasversalmente. In quegli
anni, infatti, Édouard si sentiva più a proprio agio con i pennelli che con il
compasso, tanto che nonostante le varie peripezie esistenziali non aveva mai
cessato di dipingere: l'amicizia con Ozenfant, dunque, fu decisiva per lo
sviluppo di un linguaggio pittorico più coerente, poi mirabilmente trasposto -
come si vedrà - in architettura. Con Amédée, infatti, Jeanneret ebbe
l'opportunità di meditare sulla lezione di Monet, Signac, Matisse, di
confrontarlo con il messaggio di L'Eplattenier e di informare orientamenti
stilistici ben precisi, risolti poi nella redazione di un opuscolo
dimostrativo denominato _Après le Cubisme_ [Dopo il Cubismo]. Rigettando le
proposte di Picasso e dei cubisti tutti, rei di aver prodotto dipinti oscuri e
irrazionali, Jeanneret e Ozenfant intendevano dar vita a una forma d'arte,
evocativamente denominata «purismo», tendente a forme ordinate, rigorose, non
decorative e in grado di captare in maniera intellegibile lo «spirito
moderno».[28]

Tra Jeanneret e Ozenfant, dunque, si stabilì una fervida intesa, non solo
pittorica ma soprattutto umana: i due, infatti, iniziarono a esporre insieme
e, fatta conoscenza del poeta Paul Dermée, per propagandare il nuovo verbo
purista fondarono una rivista d'arte, _L'Esprit Nouveau_ (il titolo fu desunto
da una conferenza tenuta dal poeta Guillaume Apollinaire). Quest'iniziativa,
che i due orchestrarono abilmente per promuovere le proprie teorie in fatto
d'arte e le proprie iniziative, diede vita a ben ventotto numeri, stampati tra
il 1920 e il 1925 con la collaborazione anche di nomi illustri, come Adolf
Loos, Élie Faure, Louis Aragon e Jean Cocteau: fu proprio in quest'occasione
che, simbolicamente, nacque lo pseudonimo «Le Corbusier», delle cui origini si
è già parlato.

Mirabile sintesi dei concetti più salienti espressi nelle varie puntate de
_L'Esprit Nouveau_ è _Vers une architecture_ [Verso una architettura], opera
letteraria pubblicata nel 1923 e prontamente divenuta fra i più valenti ed
esplosivi manifesti teorici non solo di Le Corbusier, ma dell'intero canone
architettonico moderno. Semplificando la complessa elaborazione teorica di Le
Corbusier - che verrà analizzata maggiormente nel dettaglio nel paragrafo
_Stile_ \- in questa sede è possibile anticipare che, in completa antitesi con
l'architettura tradizionale, la filosofia progettuale lecorbusierana prevedeva
edifici concepiti come strumenti di abitazione ( _machine à habiter_ ) e
realizzati secondo forme geometriche rigorosamente elementari ottenute
sfruttando le nuove possibilità costruttive offerte dal calcestruzzo armato e,
pertanto, negando completamente qualsiasi sussulto stilistico del passato.
Questa nuova strategia con cui concepire lo spazio architettonico nel XX
secolo è cristallizzata in particolare nell'impiego di _pilotis_ (esili
pilastrini su cui sollevare l'abitazione lasciando libero il pianterreno),
tetti-giardino (in luogo delle ormai obsolete falde pendenti), piante e
facciate libere e finestre a nastro (essendo l'elevazione verticale
dell'edificio affidata a un telaio in cemento armato e non a setti murari è
finalmente possibile organizzare gli spazi architettonici in maniera libera,
fluida).

Secondo i principi esposti in _Vers une architecture_ sono realizzate gran
parte delle architetture di questo decennio: si pensi alla maison Citrohan,
primo prototipo di casa seriale a basso costo, dalla pianta razionale e
semplice, o ai progetti di _Immeuble-Villas_ , rispondenti alla necessità di
dover conciliare le esigenze di vita privata e pubblica dei fruitori e
concepite, in un certo senso, sul modello monastico della certosa di Ema.
Altrettanto significative, oltre a questi tentativi di risolvere la _vexata
quaestio_ della «casa per tutti», sono le residenze realizzate su committenza
di una clientela particolarmente benestante e interessata a fornire il proprio
contributo, seppur modesto, allo svecchiamento dell'architettura che contava
tra i propri esponenti più in vista personalità come Lipchitz, Miestchanikoff,
Ternisien, Planeix, Cook, La Roche, Stein e altri artisti o appassionati
d'arte. Ispirandosi ai risultati già conseguiti con la maison Citrohan, che
trovò espressione per la prima volta nel 1927 nell'ambito del programma
edilizio della Weissenhofsiedlung, oltre che ai punti già promossi in _Vers
une architecture_ , Le Corbusier progettò infatti un considerevole numero di
residenze private, perlopiù ubicate nei signorili quartieri appena fuori
Parigi: Auteuil, Neuilly, Boulogne, La Celle-Saint-Cloud, Garches, Poissy.
Esempi mirabili di quest'edilizia sono la Maison La Roche-Jeanneret, villa
bifamiliare dove oggi si è insediata la Fondation Le Corbusier, la celeberrima
villa Savoye \- unanimemente considerata un capolavoro dell'architettura
moderna - e la Petite Maison di Corseaux, rigorosamente essenziale sia sotto
il profilo formale che costruttivo e realizzata per gli anziani genitori.[29]

Animato da un vulcanico desiderio di creare, talmente pressante da fargli
esclamare «lavorare non è un punizione, lavorare è respirare!» in quanto
«respirare è una funzione straordinariamente regolare: né troppo rapida, né
troppo lenta, ma costante», Le Corbusier applicò le sue riflessioni anche
sulla scala urbana, producendo un'apprezzabile quantità di studi e
pubblicazioni poi sfociati nella redazione del _Progetto per una città di tre
milioni di abitanti_ , ipotetico agglomerato metropolitano strutturato su una
tessitura ortogonale in modo tale da risolvere «quattro brutali postulati:
decongestionare il centro delle città, incrementare la densità della
popolazione, favorire lo scorrimento dei mezzi di circolazione e accrescere le
aree a verde». Il Plan Voisin, presentato da Le Corbusier nel 1925 al
Padiglione dell'Esprit Nouveau, parte dalle basi del precedente progetto e
ipotizza un radicale intervento di demolizione e ricostruzione per risolvere
concretamente le annose problematiche urbanistiche di Parigi; interessanti
anche i quartieri operai di Lège e Pessac, complessi residenziali popolari
risolti in abitazioni bifamiliari e a schiera e commissionati nel 1923 dal
ricco industriale dello zucchero Henry Frugès per fornire alloggi ai
dipendenti della propria ditta.[30]

Grazie a questa fervida attività progettuale e letteraria Le Corbusier
consolidò in maniera vertiginosa la sua fama, suggellata anche dalle continue
conferenze che andava tenendo in tutta Europa (Parigi, Bruxelles, Praga,
Losanna) e dalla capillare diffusione dei suoi libri, che ormai correvano in
tutto il continente in innumerevoli traduzioni. In molti - dai ricchi
committenti appartenenti alla classe industriale francese ai critici
d'architettura - ormai apprezzavano le innovative proposte lecorbusierane, le
quali - nel bene e nel male - destavano unanime interesse[31].

Di particolare interesse è il breve ma intenso affresco professionale e umano
che Le Corbusier inviò alla madre nel 1927 anno in cui festeggiò il
quarantesimo compleanno e, pertanto, foriero di primi bilanci:

«Questi quarant'anni rappresentano dieci anni di sforzi faticosi e senza
ricompensa. Poi dieci anni di disorientamento, di speranza e di un certo
orgoglio dei genitori. Poi dieci anni di fierezza e paure. E infine dieci anni
durante i quali sarebbe stato meglio che i miei genitori avessero ignorato ciò
che questi comportarono in quanto a battaglie, situazioni patetiche,
turbamento intenso, volontà tenace, rabbia, disperati sforzi senza esito,
speranze sempre vive, eccetera ... Questi quarant'anni compiuti cadono in un
punto ascendente della curva che spero continuerà la sua ascesa in spirale.
Dopo questi quattro gruppi di dieci anni, di cui tre sono segnati da quello
che si può definire il dolore umano - sogno sempre sconfitto dalla inesorabile
realtà - la lotta sembra orientarsi in settori più efficaci, su soggetti di
cui vale la pena occuparsi ... mentre durante almeno due gruppi di dieci, vale
a dire vent'anni (!!!), questa lotta è stata stupida, mal condotta (...),
inutile»

Questi anni, tuttavia, videro anche Le Corbusier fallire rovinosamente, e in
due puntate. Nel 1927 la Società delle Nazioni, ente interstatale istituito
dopo la prima guerra mondiale per promuovere il benessere materiale e morale
del consesso umano mediante la risoluzione diplomatica delle controversie
internazionali, aveva varato un concorso per la progettazione della propria
sede a Ginevra, in Svizzera. In collaborazione con il cugino Pierre Jeanneret,
con il quale aveva aperto uno studio parigino al n. 35 di rue de Sèvres, Le
Corbusier riuscì a dare vita a un progetto che, per la sua modernità,
funzionalità e accessibilità, fu particolarmente gradito dai giurati, fra i
quali si contavano diversi architetti della vecchia scuola (Horta, Berlage, e
persino Hoffmann): l'esito del concorso, tuttavia, si risolse per Édouard in
un primo premio _ex aequo_ con altri progetti di matrice accademica. E ancora:
a causa di una lieve svista - non era stato utilizzato inchiostro a china per
i disegni, così come previsto dal bando, bensì inchiostro tipografico - si
paventò addirittura l'ipotesi che Le Corbusier avesse presentato copie e
invece che originali, e perciò alla fine fu persino esiliato dal novero dei
vincitori.[33] Questo significativo insuccesso costituì per Le Corbusier una
ferita particolarmente lenta a rimarginarsi, se nella prefazione della terza
edizione di _Vers une architecture_ scriveva: «Noi a Ginevra abbiamo proposto
un edificio moderno. Scandalo! La "buona società" si aspetta un "palazzo", e
per lei un vero "palazzo" deve assomigliare alle immagini raccolte qua e là in
viaggio di nozze nella terra dei principi, dei cardinali, dei dogi o dei
re»[34]. Ciò malgrado, Le Corbusier riuscì a manipolare abilmente la
sensazione suscitata dall'inaspettato esito del concorso, riuscendo in questo
modo a imporsi come l'interprete più sensibile e, per questo, osteggiato,
dell'architettura moderna.

Le Corbusier visse un'altra pesante mortificazione in occasione di un altro
concorso, stavolta bandito dall'Unione Sovietica e relativo alla progettazione
del Palazzo dei Soviet, centro amministrativo e di congressi da erigersi a
Mosca nei pressi del Cremlino. Il progetto proposto dall'architetto,
consistente in due monumentali sale dalla capacità complessiva di 21 500
spettatori e sviluppate alle estremità di un maestoso asse - fu giudicato
dagli amministratori del concorso un «capolavoro del funzionalismo» e, per il
medesimo motivo, fu scartato in quanto giudicato pericoloso dalle autorità
sovietiche, che vi intravidero il germe dell'«industrialismo», da sopprimere
all'istante. Le Corbusier, tenacemente, tentò di risolvere diplomaticamente il
fraintendimento, ma invano: i responsabili moscoviti, infatti, non mutarono
minimamente il loro verdetto finale, e l'architetto pertanto uscì sconfitto
una seconda volta.[35] Malgrado queste pur significative battute d'arresto Le
Corbusier continuò a lavorare alacremente - a questi anni risalgono i
progetti, stavolta realizzati, della Città-Rifugio dell'Esercito della
Salvezza, del Padiglione della Svizzera alla Cité Universitarie di Parigi, del
Molitor e dell'Immeuble Clarté - e, anzi, riuscì persino ad acquisire la
cittadinanza francese (nel settembre del 1930) e a coronare il proprio sogno
d'amore con Yvonne Gallis, vivace donna dalle origini monegasche con cui si
unì in matrimonio nel dicembre 1930 (l'architetto ne avrebbe parlato nei
termini di una «donna di grande cuore e grande volontà, integrità e
bontà»).[36][37]

Dall'umiliazione del Palazzo della Società delle Nazioni, tuttavia, presero
forma i Congressi internazionali di architettura moderna (CIAM), incontri
internazionali di architetti e urbanisti istituiti per la prima volta da Le
Corbusier stesso nel giugno 1928 a La Sarraz, nel cantone svizzero di Vaud. La
ferocia con cui gli ambienti accademici infierivano contro il Movimento
Moderno, secondo il giudizio di Édouard, obbligava alla solidarietà tutti
coloro che si riconoscevano in tale definizione, i quali - grazie agli
appuntamenti costituiti dal CIAM - avrebbero avuto finalmente l'opportunità di
riunirsi e di discutere in una prospettiva unitaria e costruttiva in merito a
problemi di molteplice natura, come le abitazioni a basso costo,
l'urbanistica, l'estetica, il ruolo dell'architettura moderna nel XX secolo, e
così via.[38] Di particolare spessore fu in particolare il dibattito del 1933,
svoltosi in navigazione da Marsiglia ad Atene, in occasione del quale prese
vita la cosiddetta «Carta d'Atene», manifesto d'urbanistica nel quale si
riconobbero le varie problematiche alle quali tale disciplina doveva
necessariamente trovare risposta.[39] Intanto infittì la sua rete sociale,
allacciando rapporti con Charles Brunel (sindaco di Algeri) oltre che con
Francesc Maciá (prefetto di Barcellona), Giuseppe Bottai (governatore di Addis
Adeba) e André Morizet (sindaco di Boulogne-Billancourt) e elaborando diversi
piani urbani per le città da essi amministrate. Al 1935 risale un ciclo di
conferenze negli Stati Uniti, nazione che lo colpì molto e che suscitò nel suo
animo impressioni poi trascritte su carta con la redazione di _Quando le
cattedrali erano bianche_ , libro pubblicato nel 1936 che si basa sul
confronto antitetico tra la cultura europea e quella americana.

L'attività progettuale di Le Corbusier (in maniera analoga al settore edilizio
francese tutto) subì una brusca eclissi con lo scoppio della seconda guerra
mondiale e il continuo e inesorabile propagarsi dello spettro hitleriano nel
continente. Dopo aver ideato un sistema di case montabili e smontabili per i
rifugiati, con l'occupazione nazista di Parigi, Le Corbusier ritenne prudente
chiudere il proprio studio a rue de Sèvres e trasferirsi a Ozon, un piccolo
villaggio incastonato nei Pirenei, dedicando ivi il proprio tempo alla vorace
lettura dei testi di Balzac, Poe, Flaubert, Hugo e De Musset.[40] Intorpidito
da quest'inerzia nel 1940 Le Corbusier accettò di impiegarsi per il governo
collaborazionista di Vichy su invito del ministro dell'interno Marcel
Peyrouton in virtù di membro del commissariato per la lotta alla
disoccupazione e del comitato istituito per accelerare la ricostruzione
edilizia nelle zone coinvolte dalla guerra. Pur essendo animato da forti
ideali in questi anni Le Corbusier dovette fare i conti non solo con una
struggente nostalgia di Parigi, città «potente e bella e forte», ma anche con
l'ostilità della cultura architettonica locale, ancora fortemente intrisa di
accademismo, oltre che della classe politica tutta, del tutto insensibile
all'architettura moderna e spaventata da un pensiero così innovatore.
Disilluso, alla fine fu costretto ad ammettere l'inconcludenza di quegli anni
terribili: «La mia pazienza vichyese è giunta al termine e preparo le valigie.
È una città di amministrazione che ha soppiantato una città termale in cui si
curavano i malati di bile». Giunto nuovamente sotto l'ombra della torre Eiffel
Le Corbusier ristabilì lo studio a rue de Sèvres. Il «periodo allucinante
iniziato da cinque anni» con la deflagrazione della seconda guerra mondiale
stava finalmente terminando, e nel 1944 Parigi fu liberata dagli Alleati:

«Dal mio tetto ho assistito per un mese al preambolo e poi alla violenta
realizzazione della liberazione di Parigi. [...] Le battaglie aeree, i
bombardamenti di giorno e di notte sulle stazioni di smistamento o i ponti, i
depositi di munizioni che esplodevano in lontananza, vicino e a cento metri da
casa nostra, tutto questo occupava le ventiquattro ore; le sirene ci spedivano
in cantina più volte al giorno e di notte: una forzata monotonia, che brillava
nel puro bagliore della canicola»

Questa «forzata monotonia», per ripetere le parole di Le Corbusier, ebbe fine
nel 1945, quando con gli anni della ricostruzione in Francia si inaugurò un
periodo di eccezionale produttività per l'architetto, da tutti i possibili
punti di vista: edilizio, urbanistico, teorico. I danni di guerra patiti dal
patrimonio architettonico e residenziale francese dischiusero ampie
prospettive professionali per Le Corbusier, il quale dal 1945 fu attivo nella
costruzione di un complesso edilizio a carattere sperimentale finalizzato a
contrastare la lacerante mancanza d'alloggi venutasi a creare dopo la guerra:
a questo edificio popolare, a sovvenzione statale, l'architetto diede il nome
di _Unité d'Habitation_ : «Dautry [ministro della Ricostruzione e
dell'Urbanistica, n.d.r.] mi impone di fare con urgenza un grande lavoro, un
edificio residenziale a Marsiglia. Per fortuna ormai mi occupo di questo tema
da quindici anni!». Questo incarico, conclusosi nel 1952 con l'inaugurazione
del complesso edilizio, valse all'architetto la Legione d'Onore, conferitagli
il 14 ottobre di quell'anno da Claudius-Petit. A questi anni risalgono anche
la cappella di Notre-Dame du Haut, presso Ronchamp, massimo esempio
dell’architettura religiosa del XX secolo per la sua plasticità razionalista
ma dinamica, quasi poetica, oltre che la Fabbrica Duval a Saint-Dié
(1946-1950) e le Case Jaoul a Neuilly-sur-Seine, dove viene suggellato il
trapasso brutalista dell'architetto. Ancor più prestigioso, tuttavia, fu
l'incarico che gli venne assegnato dal governo del Punjab, istituito nel 1947
in seguito alla scissione indo-pakistana, di redigere un piano urbanistico per
la nuova capitale di Chandigarh, dove poter finalmente sfruttare in tutta la
sua armonia la potenza espressiva del cemento armato: altra importante
creazione lecorbusierana di questi anni fu il convento di La Tourette,
anch'esso dall'austero e spirituale carattere brutalista. Di queste opere, nel
dettaglio, si discuterà nelle rispettive voci. In questi anni, insomma,
l'ingegno lecorbusierano raggiunse vertici creativi senza pari, tanto che il
maestro era richiesto a Bogotà, Tokyo, in India, a partecipazioni, convegni e
mostre. Basti leggere la seguente lettera, inoltrata alla _petite maman_ nel
1955, per comprendere come negli anni cinquanta e sessanta la vita di Le
Corbusier fosse satura di impegni:

«Il tempo fugge via con la velocità di un ciclone. A separare la sera dal
mattino è un fuggitivo quarto d'ora: neanche il tempo di respirare. Gli
impegni sono sfibranti, persino pericolosi! A volte squilla il campanello
d'allarme, attraverso piccoli segni. Occorre prendere posizione. Sto attento,
mi sforzo di dominare questa specie di incendio che avvolge i minuti e le
forze della vita. Ho cessato ogni tipo di attività mondana. Non vedo nessuno,
mi nego a tutti, e questo crea una diga implacabile contro le visite. Ignoro
tutto ciò che mi rumoreggia intorno. Silenzio»

Ormai anziano, per contrastare una vita così indaffarata Édouard aveva fatto
costruire nel 1951 presso Roquebrune-Cap-Martin, in Costa Azzurra, un
minimalista capanno di legno dove poter rifugiarsi dalle insidie della vita e
ritirarsi a meditare, leggere, disegnare, scrivere e riposare, il Cabanon. Fu
proprio qui che si concluse la sua parabola non solo professionale, ma anche
umana, nel 1965, quando in una apparentemente innocua nuotata nel Mediterraneo
nello spicchio d'acqua antistante il Cabanon, Charles-Édouard Jeanneret-Gris
fu folgorato da una crisi cardiaca e morì sul colpo. Sinceramente pianto da
tutti i suoi contemporanei, gli furono tributate esequie solenni a cui
parteciparono migliaia di francesi che vollero salutare, per l'ultima volta,
il loro architetto più grande. Egli fu infine sepolto nel cimitero marino di
Roquebrune, accanto alla moglie Yvonne, scomparsa esattamente otto anni
prima.[42]

Per avvicinarsi all'architettura di Le Corbusier è utile prendere come punto
di riferimento quell'opera che, lei più di tutte, riesce a identificare in
maniera compiuta la sua persona: trattasi della sua carta d'identità. Su
questo documento, nel campo relativo alla professione, egli infatti si
presenta in maniera significativa ed assolutamente emblematica come _homme de
lettres_ [uomo di lettere]: questo elemento, apparentemente laterale, ci
rivela in realtà molto su un uomo che, oltre ad esser stato uno dei sovrani
dell'architettura moderna, è stato anche uno scrittore prolifico, oltre che -
per riportare il giudizio di Luca Molinari - «l'ultimo dei grandi umanisti
della storia della cultura occidentale». La sfida che Le Corbusier si propone,
infatti, è quella di porre al centro della propria indagine architettonica
l'uomo, definito da esigenze di natura fisica, psicosomatica e culturale (in
termini di benessere spaziale, termico, sonico), oltre che dal bisogno-diritto
di essere felice.

Mutuando la filosofia antropocentrica propria dei pensatori dell'antica
Grecia, del Rinascimento e dell'Illuminismo, Le Corbusier, fermo nell'opinione
che «si deve tentare di trovare sempre la _scala umana_ » e che
«l'architettura è l’attività che produce popoli felici», si interroga su come
possa esser raggiunta la felicità in un'epoca dove gli architetti, avviluppati
negli sterili e conformisti accademismi delle scuole, si crogiolavano nelle
forme dell' _art nouveau_ e si abbandonavano a calligrafie esuberanti,
producendo veri e propri misfatti estetici e denunciandosi incapace di
rapportarsi con la realtà circostante. Se l'architettura del XX secolo era «in
penoso regresso», secondo il giudizio di Le Corbusier, era proprio a causa di
questa convulsa e superflua tendenza all'ornamentazione.

In contrapposizione ai deliri decorativi messi in essere dalla mediocre
architettura novecentesca Le Corbusier impone gli ingegneri, figura già
paradigmatica dell'Ottocento, i quali - anche se in modo inconsapevole -
producevano edifici esteticamente validi: generano, in un certo senso,
bellezza in maniera del tutto inconscia, in quanto non consideravano la casa
come un pretesto per sperimentazioni ornamentali, bensì come un prodotto
edilizio le cui caratteristiche vanno connesse strettamente, se non
esclusivamente, alla soluzione di problemi funzionali e meccanici. Fu per
questo motivo che Le Corbusier volle riabilitare l'estetica degli ingegneri in
quanto concepita secondo una «modernità priva d'intenzionalità stilistico-
estetica, scaturita direttamente dal corretto svolgimento di problemi ben
posti» (Biraghi).[43] Le Corbusier, in _Vers une architecture_ , tesse una
vera e propria apologia degli ingegneri, riportata di seguito:

«I creatori della nuova architettura sono gli ingegneri. [...] I nostri
ingegneri sono sani e virili, attivi e utili, morali e gioiosi. I nostri
architetti sono disillusi e oziosi, fanfaroni o cupi. Ciò è dovuto al fatto
che presto non avranno più niente da fare. Non abbiamo più soldi per dare un
assetto ai ricordi della storia. Abbiamo bisogno di lavarci [...]. Si crede
ancora, qua e là, agli architetti, come si crede ciecamente a tutti i medici.
Bisogna pure che le case reggano! Bisogna pure ricorrere all'uomo d'arte! E
l'arte, secondo Larousse, è l'applicazione delle conoscenze alla realizzazione
di un concetto. Ora, oggi sono gli ingegneri che hanno queste conoscenze, che
sanno come tenere in piedi un edificio, come scaldarlo, ventilarlo,
illuminarlo. Non è così?»

A questi criteri funzionalisti, ad esempio, rispondono tutte quelle macchine,
come i piroscafi, gli aerei, le automobili, elevate da Le Corbusier a simbolo
del proprio _Zeitgeist_ , le quali con il loro rigore funzionalista esercitano
delle suggestioni che è corretto e, anzi, conveniente trasporre _tout court_
in architettura. Non a caso, in _Vers une architecture_ Le Corbusier propone
raffronti grafici inizialmente giudicati inaccettabili, se non blasfemi, dove
a un'immagine del Partenone corrisponde in basso quella di un'automobile,
«perché si comprenda che si tratta in campi differenti di due prodotti di
selezione, l'uno realizzato compiutamente, l'altro in una prospettiva di
progresso», osserva l'architetto, concludendo poi: «Allora restano da
confrontare le nostre case e I nostri palazzi con le automobili». Altrettanto
suggestivi ed emozionanti risultano, secondo Édouard, i piroscafi:

« _Occhi che non vedono_. Se si dimentica per un istante che un piroscafo è
uno strumento di trasporto e lo si guarda con occhi nuovi, ci si sentirà di
fronte a una manifestazione importante di temerarietà, di disciplina, di
armonia, di bellezza calma, nervosa e forte, un architetto serio che guardi da
architetto (creatore di organismi) troverà in un piroscafo la liberazione da
schiavitù secolari maledette. Preferirà, al rispetto pigro delle tradizioni,
il rispetto delle forze della natura: alla piccolezza delle concezioni
mediocri, la maestà di soluzioni derivanti da un problema ben posto, richieste
da questo secolo di grande sforzo che ha appena fatto un passo da gigante. La
casa dei terrestri è l'espressione di un mondo piccolo e superato. Il
piroscafo è la prima tappa nella realizzazione di un mondo organizzato secondo
lo spirito nuovo»

Da questa analisi serrata Le Corbusier giunge alla naturale conclusione che la
casa va assimilata a uno strumento d'abitazione, a una «macchina per abitare»
messa a punto dalla _civilisation_ del XX secolo e perfettamente funzionale,
al pari delle macchine summenzionate, all'assolvimento efficace della sua
funzione principale, ovverosia quella abitativa-residenziale: «Une maison est
une machine à habiter». Su questa formula, certamente provocatoria e destinata
a suscitare molte polemiche, si è soffermato ancora una volta il Gauthier:

«Macchina per abitare, dice Le Corbusier. Ha ragione. Infatti, esprimendosi
così, pone il problema sul piano reale. Ci indirizza verso una corretta
concezione del problema dell'alloggio. [...] In conclusione si chiede agli
architetti, che sono o dovrebbero essere degli artisti, di mostrarsi accorti
almeno quanto gli industriali, costruttori di aerei, di automobili, di
piroscafi, di macchine da scrivere, di stilografiche, di mobili per ufficio,
di bauli, di mille oggetti fabbricati perché prestino esattamente quel
servizio che abbiamo il diritto di aspettarci da loro»

Ma a quali standard, esattamente, deve rispondere quella «macchina per
abitare» che è la casa? Le Corbusier, basandosi sulla sostituzione dei muri
portanti con uno scheletro in cemento armato, enunciò in tal senso cinque
punti assiomatici, _vérités irrécusables_ alle quali appellarsi
imprescindibilmente per innovare in maniera positiva l'architettura moderna.

«Ricerche assidue e ostinate hanno condotto a risultati parziali che possono
esser considerati come prove di laboratorio. Questi risultati aprono nuove
prospettive all’architettura, e queste si offrono all’urbanistica, che vi può
trovare i mezzi per risolvere la grande malattia delle città attuali. La casa
su pilotis! La casa si approfondiva nel terreno: locali oscuri e sovente
umidi, Il cemento armato rende possibili i pilotis. La casa è nell’aria,
lontano dal terreno; il giardino passa sotto la casa, il giardino è anche
sopra la casa, sul tetto»

I _pilotis_ , termine francese traducibile in «pilastri» o «palafitte»,
sostituiscono i voluminosi setti in muratura che penetravano fin dentro il
terreno, per fungere infine da fondazioni, creando invece dei sostegni molto
esili, poggiati su dei plinti, su cui appoggiare poi i solai in calcestruzzo
armato. L'edificio è retto così da alti piloni puntiformi, di cemento armato
anch'essi, che elevano la costruzione separandola dal terreno e dall'umidità.
L'area così resa disponibile viene utilizzata come giardino, garage o – se in
città – per migliorare la viabilità facendovi passare le strade.

«Da secoli un tetto a spioventi tradizionale sopporta normalmente l’inverno
col suo manto di neve, mentre la casa è riscaldata con le stufe. Da quando è
installato il riscaldamento centrale, il tetto tradizionale non conviene più.
ll tetto non dev'essere spiovente ma incavato. Deve raccogliere le acque
all’interno, non più all’esterno. Verità incontestabile: i climi freddi
impongono la soppressione del tetto spiovente e esigono la costruzione dei
tetti-terrazze incavati, con raccolta delle acque all’interno della casa. Il
cemento armato è il nuovo mezzo che permette la realizzazione delle coperture
omogenee. Il cemento armato si dilata fortemente. La dilatazione fa spaccare
la struttura nelle ore di improvviso ritiro. Invece di cercare di evacuare
rapidamente le acque piovane, bisogna cercare al contrario di mantenere
un’umidità costante sul cemento della terrazza, e quindi una temperatura
regolata sul cemento armato. Misura particolare di protezione: sabbia
ricoperta di lastre spesse di cemento, a giunti sfalsati. Questi giunti sono
seminati di erba. Sabbia e radici non lasciano filtrare l’acqua che
lentamente. l giardini-terrazze diventano opulenti: fiori, arbusti e alberi,
prato»

Il _toit terrasse_ [tetto a terrazza] ha la funzione di restituire all'uomo il
suo rapporto con il verde, che non si insinua soltanto inferiormente
all'edificio ma anche, e soprattutto, sopra. Tra i giunti delle lastre di
copertura viene messo il terreno e vengono seminati erba e piante, che hanno
una funzione coibente nei confronti dei piani inferiori e rendono
lussureggiante e vivibile il tetto, dove si può realizzare anche una piscina.
Il tetto giardino è un concetto realizzabile anche grazie all'uso del
calcestruzzo armato: questo materiale rende infatti possibile la costruzione
di solai particolarmente resistenti in quanto resiste alla trazione generata
dalla flessione delle travi (gravate del peso proprio e di quanto vi viene
appoggiato), molto meglio dei precedenti sistemi volti a realizzare piani
orizzontali.

«Finora: muri portanti. Partendo dal sottosuolo, si sovrappongono formando il
pianterreno e gli altri piani, fino al tetto. La pianta è schiava dei muri
portanti. Il cemento armato porta nella casa la pianta libera! I piani non
devono più esser ricalcati gli uni sugli altri. Sono liberi. Grande economia
di volume costruito, impiego rigoroso di ogni centimetro»

Il _plan libre_ [pianta libera] è reso possibile dalla creazione di uno
scheletro portante in cemento armato che elimina la funzione delle murature
portanti che schiavizzavano la pianta dell'edificio, permettendo
all'architetto di costruire l'abitazione in tutta libertà e disponendo le
pareti e gli spazi a piacimento, senza necessariamente ricalcare il profilo
dei setti sottostanti, con un'eccezionale flessibilità planimetrica.

«La finestra è uno degli elementi essenziali della casa. Il progresso porta
una liberazione. Il cemento armato rivoluziona la storia della finestra. Le
finestre possono correre da un bordo all’altro della facciata. La finestra è
l’elemento meccanico-tipo della casa; per tutti i nostri alloggi unifamiliari,
le nostre ville, le nostre case operaie, i nostri edifici d’affitto ...»

La _fenêtre en longueur_ [finestra a nastro] è un'altra grande innovazione
permessa dal calcestruzzo armato. La facciata, ormai spogliata delle sue
funzioni statiche, può infatti ora essere tagliata in tutta la sua lunghezza
da una finestra che ne occupa la superficie desiderata, permettendo una
straordinaria illuminazione degli interni ed un contatto più diretto con
l'esterno.

«I pilastri arretrati rispetto alle facciate, verso l'interno della casa. Il
solaio prosegue in falso, verso l’esterno. Le facciate sono solo membrane
leggere, di muri isolati o di finestre. La facciata è libera; le finestre,
senza essere interrotte, possono correre da un bordo all’altro della facciata»

La _façade libre_ [facciata libera] è una derivazione anch'essa dello
scheletro portante in calcestruzzo armato. Consiste nella libertà di creare
facciate non più costituite di murature aventi funzioni strutturali, ma
semplicemente da una serie di elementi orizzontali e verticali i cui vuoti
possono essere tamponati a piacimento, sia con pareti isolanti che con infissi
trasparenti.

Contestualmente alla sistematica e puntuale enunciazione dei cinque punti,
canoni formali che per la loro verità vanno concepiti secondo Le Corbusier
come la fondamentale sintassi dell'architettura moderna, in _Vers une
architecture_ vengono forniti «tre suggerimenti ai signori architetti» in
merito ad altrettante componenti di un edificio: la pianta, la superficie, ed
il volume.

Per una figurazione architettonica efficace, infatti, stando al giudizio di Le
Corbusier non bisogna sprofondare in futili superfetazioni decorative,
«passatempi graditi al selvaggio», bensì realizzare strutture sagomate su
forme geometriche semplici, massicce, virili, dalla perfezione «non antica né
moderna, bensì semplicemente _eterna_ » (Biraghi)[47] come il cubo, il cono,
la sfera, il cilindro e la piramide. Per Édouard, infatti, un fatto
architettonico viene percepito dall'intelletto umano come giustapposizione
ordinata e armoniosa di più forme semplici: risulta dunque inutile e dannoso
complicare la nettezza di queste superfici, che - essendo già di per sé capaci
di accendere impressioni estetiche intense - vanno al contrario esaltate nella
loro semplicità nitida ed essenziale. Si viene così a generare un'intonata
tensione di linee, rettangoli, forme pure che, animate di vita palpabile da
una luce che si frantuma violentemente sull'involucro edilizio e si insinua
con lirica delicatezza al suo interno, rendono l'architettura consona con le
esigenze dei tempi moderni:

«L'architecture est le jeu savant, correct et magnifique des volumes assemblés
sous la lumière. Nos yeux sont faits pour voir les formes sous la lumière ;
les ombres et les clairs révèlent les formes ; les cubes, les cônes, les
sphères, les cylindres ou les pyramides sont les grandes formes primaires que
la lumière révèle bien ; l'image nous en est nette et tangible, sans
ambiguïté. C'est pour cela que ce sont de belles formes, les plus belles
formes. Tout le monde est d'accord en cela, l'enfant, le sauvage et le
métaphysicien»

«L'architettura è il gioco sapiente, corretto e magnifico dei volumi
assemblati sotto la luce. I nostri occhi sono fatti per vedere le forme nella
luce: l'ombra e la luce rivelano queste forme; i cubi, i coni, le sfere, i
cilindri e le piramidi sono le grandi forme primarie… La loro immagine ci
appare netta ... E senza ambiguità. È per questo che sono belle le forme, le
più belle forme. Tutti concordano su questo, il bambino il selvaggio, il
metafisico»

Questa plastica di forme e masse geometriche essenziali, prosegue Le
Corbusier, prende definitivo vigore solo se assecondata da superfici nette, in
grado di accentuarne l'individualità, e da una pianta intellegibile, logica,
corretta, in grado di garantire ordine:

«La pianta è la generatrice. Senza pianta c’è disordine, arbitrio. La pianta
porta in sé l'essenza della sensazione. La pianta sta alla base. Senza pianta
non c’è grandezza di intenzione e di espressione, né ritmo, né volume, né
coerenza. Senza pianta c’è una sensazione insopportabile di cosa informe, di
povertà, di disordine, di arbitrio. La pianta richiede la più attiva
immaginazione e insieme la più severa disciplina. La pianta determina tutto: è
il momento decisivo. (…) è un’austera astrazione. L’ordine è un ritmo
afferrabile che agisce su qualsiasi essere umano in egual modo. La pianta
porta in se stessa un ritmo primario determinato: l’opera si sviluppa in
estensione e in altezza, secondo le sue prescrizioni, dal semplice al
complesso, seguendo la stessa legge. L’unità della legge è la legge di una
pianta corretta: legge semplice infinitamente modulabile. Nella pianta è già
compreso il principio della sensazione»

Questi enunciati dottrinali distillano la lezione di artisti come Cézanne
(«trattare la natura secondo cilindri, sfere, coni ...») e architetti come
Ledoux («Il cerchio e il quadrato, ecco le lettere alfabetiche che gli autori
impiegano nella trama delle opere migliori»),[49] oltre che la propria
formazione pittorica, consumatasi nel segno del Purismo: come già accennato
nella sezione biografica, infatti, l'estetica purista intendeva superare le
tautologie cubiste depurandole da tutte quelle degenerazioni ornamentali in
favore di un'arte essenziale, semplificata, rigorosa e per questo motivo
_logica_.

È orchestrando in maniera sapiente questi vari assiomi che, secondo il
giudizio di Le Corbusier, si riesce a riformare l'architettura e a raggiungere
un effetto estetico che trascende il banale razionalismo utilitario (proprio
della pur lodatissima attività ingegneristica, che tutto pospone al
soddisfacimento dei bisogni materiali) e che raggiunge vette di nuova poesia e
lirismo:

«L'architecture est un fait d'art, un phénomène qui suscite une émotion, au
delà des problèmes de construction, au delà d'eux-mêmes. La construction sert
à tenir debout, l'architecture à émouvoir»

«L'architettura è un fatto d'arte, un fenomeno che suscita emozione, al di
fuori dei problemi di costruzione, al di là di essi. La Costruzione è per
tener su: l'Architettura è per commuovere»

Il principale contributo di Le Corbusier all'architettura moderna consiste
nell'aver concepito la costruzione di abitazioni ed edifici come fatti per
l'uomo e costruiti a misura d'uomo: «solo l'utente ha la parola», afferma in
_Le Modulor_ , l'opera in cui espone la sua grande teorizzazione (sviluppata
durante la seconda guerra mondiale), il modulor appunto. Il modulor è una
scala di grandezze, basata sul rapporto di determinazione della sezione aurea,
riguardo alle proporzioni del corpo umano: queste misure devono essere usate
da tutti gli architetti per costruire non solo spazi ma anche ripiani,
appoggi, accessi che siano perfettamente in accordo con le misure standard del
corpo umano. Albert Einstein elogiò l'intuizione di Le Corbusier affermando, a
proposito dei rapporti matematici da lui teorizzati: «È una scala di
proporzioni che rende difficile l'errore, facile il suo contrario».

Le ardite teorie architettoniche di Le Corbusier giungono a una loro razionale
compiutezza nei suoi avveniristici progetti urbanistici per le moderne
metropoli del XX secolo, le quali - in effetti - si ponevano come realtà
architettoniche in scala dilatata. La città architettonica contemporanea,
infatti, era lacerata da innumerevoli errori e contraddizioni, in quanto non
era riuscita a mutare struttura in risposta delle profonde trasformazioni
operate sotto la spinta della rivoluzione industriale. Le Corbusier denuncia
spietatamente i paradossi delle città così come tradizionalmente concepite,
scosse da una circolazione veicolare inefficiente, causa di ingombri e di
perdite di tempo, da cellule abitative straripanti di superfluo e edificate
secondo procedimenti obsoleti e inadeguati alla vita moderna (che, come si è
già visto, raggiungeva il proprio acme espressivo in opere apparentemente
prive di nobiltà, come le automobili). Già nel 1922, nel presentare al Salon
d'Autumne il suo progetto sulla Città per Tre Milioni d'Abitanti, Le Corbusier
illustrava i punti principali della sua città modello. Essa si basa
essenzialmente su una attenta separazione degli spazi: gli alti grattacieli
residenziali sono divisi gli uni dagli altri da ampie strade e lussureggianti
giardini. Le Corbusier destina alle grandi arterie viarie il traffico
automobilistico privandolo della presenza dei pedoni, garantendo così alte
velocità sulle strade. All'utenza pedonale è restituita la città attraverso
percorsi e sentieri tra i giardini e i grandi palazzi. Il grande maestro vuole
non solo realizzare la casa secondo i canoni del _Modulor_ , ma anche un nuovo
ambiente costruito che sia nella sua interezza a misura d'uomo.

Nel 1933 queste sue idee vengono meglio sviluppate nel capolavoro teorico del
progetto della _Ville Radieuse_ , «la città di domani, dove sarà ristabilito
il rapporto uomo-natura!». Qui si fa più marcata la separazione degli spazi: a
nord gli edifici governativi, università, aeroporto e stazione ferroviaria
centrale; a sud la zona industriale; al centro, tra i due lati, la zona
residenziale. Il centro viene decongestionato dall'odiata giungla d'asfalto e
solo il 12% di superficie risulta coperta dagli edifici residenziali, che si
sviluppano in altezza destinando al verde tutte le altre zone. La ferrovia
circonda ad anello la città, restando in periferia, mentre le arterie viarie
hanno uscite direttamente alla base dei grattacieli residenziali dove sono
situati i parcheggi; le autostrade sono rialzate rispetto al livello di base
dai pilotis; i trasporti urbani si sviluppano in reti metropolitane sotto la
superficie

Il grande sogno di poter realizzare la città ideale delle utopie
rinascimentali e illuministe si concretizza nel 1951. Il primo ministro
indiano, Nehru, chiamò Le Corbusier e suo cugino Pierre per destinare «al più
grande architetto del mondo» l'edificazione della capitale del Punjab.
Iniziano i lavori per Chandigarh (la «città d'argento»), la cui progettazione
è concentrata dalla concretizzazione dell'utopia pionieristica
dell'architetto: la divisione degli spazi qui giunge a chiudere
definitivamente il divario tra uomo e costruzione e la città segue la pianta
di un corpo umano, dato che decide di collocare gli edifici governativi e
amministrativi nella testa, le strutture produttive ed industriali nelle
viscere, alla periferia del tronco gli edifici residenziali – tutti qui molto
bassi – vere e proprie isole autonome immerse nel verde. Si concretizza anche
la sua grande innovazione del sistema viario, con la separazione delle strade
dedicate ai pedoni e quelle dedicate al solo traffico automobilistico: ogni
isolato è circondato da una strada a scorrimento veloce che sbocca nei grandi
parcheggi dedicati; un'altra strada risale tutto il «corpo» della città fino
al Campidoglio ospitando ai lati gli edifici degli affari; una grande arteria
pedonale ha alle sue ali negozi della tradizione indiana, con in più due
strade laterali automobilistiche a scorrimento lento; una grande strada,
infine, giunge fino a Delhi. La città di Chandigarh fonde tutti gli studi
architettonici compiuti da Le Corbusier nei suoi viaggi giovanili per l'Europa
e le sue innovazioni del cemento e della città a misura d'uomo. Simbolico il
monumento centrale della città, una grande mano tesa verso il cielo, la mano
dell'uomo del Modulor, «una mano aperta per ricevere e donare».

Nella sua lunghissima carriera, durata – dai primissimi passi della villa
Fallet – quasi sessanta anni, Le Corbusier realizzò settantacinque edifici in
dodici nazioni, una cinquantina di progetti urbanistici, tra cui il piano di
fondazione di una nuova città, Chandigarh, e centinaia di progetti non
realizzati, tra cui due importanti in Italia.

Di seguito si riporta una citazione di Vilma Torselli:

«Certamente egli [Le Corbusier, n.d.r.] fu uno straordinario teorico
dell'architettura: come pochi architetti moderni seppe organizzare le sue idee
in schemi e codificazioni di estrema precisione e coerenza, entro
un'impeccabile costruzione di razionalismo cartesiano, con una preoccupazione
dottrinaria costante, sempre teso a dimostrare un assunto o un principio, ad
individuare un disegno logico, ad enunciare una "regola", con il fervore cieco
ed assoluto di chi è convinto che esista la formula della perfezione e che sia
contenuta nel purismo e nella semplicità di un linguaggio giocato su
"pochissimi motivi, illimitata gamma di accenti"»

Come sottolineato dalla Torselli Le Corbusier - il quale, come già ricordato,
amava dirsi _homme de lettres_ \- è stato uno dei maggiori teorici
dell'architettura del XX secolo ed ha lasciato un enorme _corpus_ di scritti.
Egli infatti pubblicò quasi cinquantaquattro libri e opuscoli dedicati alle
sue idee relative all'architettura, l'urbanistica, il design e l'arte. Molti
di questi testi, caratterizzati da uno stile profetico, limpido, incisivo e
sintetico, ricco di esclamazioni d'effetto e di constatazioni apodittiche,
rimangono delle pietre miliari della letteratura disciplinare, diffuse in
tutte le maggiori lingue del mondo. Tra tutti si citano _Vers une
architecture_ (1923), _L'Art Décoratif d'Aujourd'hui_ (1925), _Urbanisme_
(1925) e _Une Maison, un Palais_ (1927).

Scrisse inoltre molti articoli su riviste d'architettura e giornali in
francese ed in altre lingue, relazioni a convegni. Rimangono, infine, un
cospicuo numero di appunti, testi di conferenze e scritti in buona parte
pubblicati _post mortem_ , e un'ampia collezione di carnets di schizzi. Egli
stesso, assieme al cugino Pierre Jeanneret, aveva curato la pubblicazione
della sua opera completa ( _Oeuvre complete_ ) in otto volumi.

«La signora Jeanneret, anche lei anima d'artista, [...] contribuì potentemente
a fare dei suoi figli ciò che sarebbero diventati: Albert, [il fratello di Le
Corbusier, n.d.r.] un musicista come lei; Édouard, una persona la cui missione
stava per diventare soprattutto quella di riportare nello spirito dei suoi
contemporanei il concetto perduto che l'architettura è soprattutto poesia e
musica del mondo dei corpi»

«La mia camera da letto è tappezzata di un nero assoluto con canestri di
frutti e racemi assortiti Luigi XV nell'alcova. Tre tappeti a righe bianche
rosse e nere coprono completamente il pavimento. Numerosi cuscini servono da
sedie, con l'enorme divano dell'alcova. È un salone con ogni tipo di comfort e
di grande intimità»

Altri progetti

