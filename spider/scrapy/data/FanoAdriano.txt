**Fano Adriano** è un comune italiano di 280 abitanti della provincia di
Teramo in Abruzzo.

Il paese è sito alle falde settentrionali del massiccio del Gran Sasso
d'Italia, all'interno del Parco Nazionale del Gran Sasso e Monti della Laga.
Fa parte della Comunità montana _Gran Sasso_ ed è raggiungibile in pochi
minuti d'auto dalla Strada maestra del Parco.

Il toponimo di Fano Adriano deriva forse da _Fanum Adriani_ , nome già in uso
al tempo degli antichi romani che vi abitavano come dimostrerebbero i
probabili resti di un tempio situati sul colle San Marcello. Il paese viene
citato su documenti ufficiali per la prima volta nella metà del Quattrocento.
In quel periodo il borgo era feudo di Giacomo Antonio Orsini. Quindi il suo
possesso passò a Antonello Petrucci, Pardo Orsini e agli Alarcon Mendoza. Solo
nel 1806 è divenuto comune autonomo. Il paese, sito lungo la valle del Vomano,
ha un caratteristico aspetto medievale e conserva edifici di un certo
interesse. Fano ha dato, probabilmente, i natali a Carlo Riccioni, una delle
personalità artistiche più interessanti del barocco abruzzese. Vi è nato,
inoltre, don Giuseppe Zilli, giornalista, fondatore di alcune testate di
ispirazione cattolica e direttore per molti anni del settimanale "Famiglia
Cristiana".

Abitanti censiti[3]  

D'estate molti turisti soggiornano a Fano Adriano per godere del suo clima
fresco e salubre. Nella vicina località Prato Selva, dal 29 luglio 2006, ogni
sabato e domenica, si può risalire la mountain bike per mezzo della seggiovia
e poi scendere a bordo della bici lungo i sentieri del _bike park_. Questa è
stata la prima seggiovia del centro Italia con cui risalire la bici.

D'inverno è possibile sciare a Prato Selva sita ai piedi di Monte Corvo. La
base degli impianti di risalita è a 1400 m di quota. Sono in funzione due
seggiovie, una delle quali sale fino ai 1800 m di Colle Abetone. Le piste sono
comode, con declivi dolci e variati, assolate dall'alba al tramonto e con buon
innevamento.

Altri progetti

