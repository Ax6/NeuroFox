**Andrea Dossena** (Lodi, 11 settembre 1981) è un ex calciatore italiano,
difensore o centrocampista.

È sposato con Debora Rossetti dall'8 giugno 2008[1] e ha un figlio.[2]

Mancino, giocava sulla fascia sinistra nel ruolo di terzino o di esterno di
centrocampo.

Cresciuto calcisticamente nel settore giovanile del Fanfulla[3] e
successivamente in quello dell'Hellas Verona, esordisce in maglia gialloblu
nella stagione 2001-2002, che vedrà la retrocessione dei veneti dalla massima
serie nella Serie B. Nelle successive tre stagioni veronesi è costantemente
titolare sotto la guida di quattro allenatori alternatisi sulla panchina
scaligera (Alberto Malesani, Sandro Salvioni, Sergio Maddè e Massimo
Ficcadenti).

Il 13 agosto 2005 viene acquistato in compartecipazione dal Treviso[4],
ritrovatosi in Serie A a seguito della revoca della promozione del Genoa per
illeciti sportivi e del Torino per fallimento. Gioca 21 partite e a fine
stagione la squadra retrocede in Serie B. A fine stagione, il 27 luglio 2006,
Hellas Verona e Treviso risolvono anticipatamente l'accordo di comproprietà e
il calciatore passa a titolo definitivo al club bianco-celeste[5].

L'Udinese si assicura le sue prestazioni il 2 agosto 2006 in compartecipazione
per 500.000 euro più il prestito del centrocampista Alessandro Moro:[6] nella
prima stagione in bianconero, 2006-2007, gioca 28 partite senza segnare gol.
Il 20 giugno 2007 viene riscattato definitivamente dall'Udinese.[7] Nella
stagione 2007-2008 gioca sulla fascia sinistra dietro ad Antonio Di Natale,[
_senza fonte_ ] riuscendo a segnare 2 reti con la maglia bianconera: il primo
contro l'Empoli il 23 dicembre 2007 (2-2) e il secondo contro la Juventus il
10 febbraio 2008 (1-2); ha realizzato entrambi i gol allo Stadio Friuli.

Il 4 luglio 2008 viene acquistato dalla società inglese del Liverpool per 10
milioni di euro.[8] Il 23 agosto 2008 esordisce dal primo minuto con i _Reds_
nella partita di Premier League giocata ad Anfield Road contro il
Middlesbrough e terminata 2-1 in favore dei padroni di casa. Colleziona subito
un'altra presenza in campionato nella partita esterna contro l'Aston Villa,
finita in pareggio, e diventa titolare del ruolo anche a causa dell'infortunio
occorso al collega di ruolo Fábio Aurélio nel finale della stagione
precedente.[9] In seguito è stato utilizzato sempre più come riserva, alle
spalle dell'esterno Emiliano Insúa e dello stesso Fábio Aurélio.

Il 10 marzo 2009 ha segnato la sua prima rete con la maglia dei _Reds_ , nel
ritorno degli ottavi di finale della Champions League contro il Real Madrid,
realizzando il gol del definitivo 4-0. Il 14 marzo segna il suo primo gol in
Premier League al 90' della partita Manchester United-Liverpool (1-4), giocata
all'Old Trafford.

L'8 gennaio 2010 passa al Napoli per 3,7 milioni di euro, firmando un
contratto da 1,2 milioni a stagione[10][11] che lo lega alla società
partenopea fino al 2014;[12] con Christian Maggio va a formare nuovamente la
coppia di esterni vista ai tempi del Treviso. Esordisce in maglia azzurra il
13 gennaio 2010, titolare nell'incontro di Coppa Italia contro la Juventus
(perso 3-0 a Torino),[13] mentre il debutto in campionato avviene il 17
gennaio nella gara casalinga contro il Palermo, subentrando nel corso della
partita a Salvatore Aronica (0-0).[14] Afflitto da continui problemi
fisici,[15] colleziona 10 presenze nella seconda metà del campionato, di cui 3
da titolare.

Punto fermo, invece, nella stagione successiva,[16] conclusasi con la
qualificazione in Champions League, il 3 aprile 2011 segna la sua prima rete
in maglia azzurra nella partita casalinga contro la Lazio, firmando la rete
del momentaneo 1-2 (la partita finirà poi 4-3 per il Napoli). Nella stagione
2011-2012 viene utilizzato di meno rispetto all'anno precedente, in favore di
Juan Camilo Zúñiga, riuscendo a mettere a segno una doppietta (la prima della
sua carriera da professionista) nella partita Napoli-Siena (2-1), l'ultima del
campionato. Il 20 maggio 2012, battendo per 2-0 la Juventus nella finale di
Coppa Italia disputata a Roma, vince il primo trofeo in carriera; è subentrato
all'85' al posto di Marek Hamšík.[17]

L'11 gennaio 2013 passa ufficialmente al Palermo[18] in prestito semestrale
con diritto di riscatto,[19] firmando un contratto fino al 2016.[20] Debutta
in maglia rosanero, da titolare, il 13 gennaio proprio contro il Napoli (3-0
al San Paolo), nella partita valida per la 20ª giornata di campionato. La
stagione si conclude con la retrocessione dei rosanero, sancita il 12 maggio
2013 dalla sconfitta esterna per 1-0 contro la Fiorentina della 37ª giornata.
Non convocato per l'ultima partita di campionato,[21] chiude la stagione con
11 presenze in maglia rosanero.

Tornato al Napoli per fine prestito, nel tardo agosto è in procinto di
trasferirsi al Torino ma la trattativa non si concretizza perché il calciatore
non supera le visite mediche a causa di una distrazione muscolare.[22]

Il 2 settembre 2013, ultimo giorno di calciomercato, passa a titolo definitivo
alla società inglese del Sunderland,[23] firmando un contratto di un anno[24]
e tornando a giocare in Premier League dopo tre stagioni. Esordisce il 27
ottobre seguente contro il Newcastle.[25]

Rimasto svincolato a fine stagione, il 6 novembre 2014 firma un contratto
annuale con il Leyton Orient, in Football League One.[26] Esordisce il 15
novembre nella sfida persa per 3-2 contro il Gillingham. Segna il suo primo
gol il 21 febbraio nella vittoria interna per 3-0 ai danni dell'Oldham.

Rimasto svincolato, l'8 agosto 2015 firma un contratto annuale con il
Chiasso.[27] Al termina della stagione resta nuovamente libero da ingaggio
fino al febbraio 2017, quando dopo un periodo di prova firma un contratto fino
al giugno successivo con il Piacenza, in Lega Pro.[28] Il 13 giugno 2017
risolve consensualmente il contratto con gli emiliani.[29]

Esordisce in Nazionale a 26 anni, con il c.t. Roberto Donadoni, nella partita
amichevole Italia-Sudafrica (2-0) del 17 ottobre 2007 giocata a Siena,
fornendo un assist per il gol di Lucarelli.

Torna in Nazionale con Marcello Lippi, disputando la sua seconda gara il 20
agosto 2008 contro l'Austria. Dopo essere stato impiegato anche in alcune gare
delle qualificazioni mondiali, viene inserito nella lista dei 23 convocati per
la Confederations Cup 2009: gioca nella terza gara del girone, siglando un
autogol nella partita persa 3-0 contro il Brasile (ultima sua apparizione con
la maglia della Nazionale).[30]

_Statistiche aggiornate al 29 aprile 2017._

