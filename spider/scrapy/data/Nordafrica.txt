Il **Nordafrica** è la regione dell'Africa che si estende a nord del deserto
del Sahara (il resto del continente è designato nel suo complesso come Africa
subsahariana); tale definizione assume un rilievo d'ordine generale, potendosi
declinare in termini parzialmente diversi a seconda dello specifico contesto
di riferimento (geografico, storico, politico e via dicendo).

Il territorio dell'Africa Settentrionale comprende quattro grandi regioni
naturali: la prima è Tamazgha, la fascia costiera mediterranea in prevalenza
montuosa, che si estende dalla Tunisia al Marocco; la seconda è il Sahara, il
deserto che si estende dall'Atlantico al Mar Rosso; la terza è il Sahel, la
fascia stepposa che orla a sud il deserto; la quarta, infine, è la valle del
Nilo che interrompe il deserto del Sahara ad est.

Fanno parte dell'Africa Settentrionale numerosi Stati di grandi dimensioni.
Alcuni di questi costituiscono la cosiddetta Africa mediterranea, in quanto le
loro coste si distendono sul Mar Mediterraneo: si tratta del Marocco che si
affaccia sull'Atlantico, dell'Algeria, della Tunisia, della Libia e
dell'Egitto, che è bagnato a est dal Mar Rosso. Gli altri Stati della regione
occupano la parte meridionale del Sahara e del Sahel; alcuni sono situati
all'interno del continente, come il Mali, il Niger e il Ciad, altri sono
bagnati dall'Atlantico, come la Mauritania e il Sahara Occidentale, mentre il
Sudan si affaccia a est sul Mar Rosso. Fanno parte, infine, dell'Africa
Settentrionale gli arcipelaghi delle Azzorre e di Madeira, che appartengono al
Portogallo, le Canarie spagnole e lo Stato insulare di Capo Verde. Il rilievo
dell'Africa Settentrionale è costituito in gran parte da un tavolato di rocce
molto antiche, oggi occupato dal deserto del Sahara. All'interno del tavolato
si innalzano alcuni massicci montuosi isolati: l'Ahaggar, il Tibesti, che si
eleva fino a 3415 metri con l'Emi Koussi, e il Darfur, dove si innalza il
monte G. Marra (3088 m).

Questa vasta regione è orlata a ovest da una fascia pianeggiante che si
estende intorno alla foce del fiume Senegal, a nord dalle fasce pianeggianti
della Libia e della Tunisia, e a nord-ovest dalla catena dell'Atlante, dove
emerge quella dell'Alto Atlante e il Monte Toubkal (4167 m). Ai margini del
Sahara scorrono alcuni grandi fiumi, che hanno regime tropicale, con forti
piene estive in corrispondenza del periodo delle piogge. Il Nilo, il fiume più
lungo dell'Africa e della Terra (6 671 km), dopo aver ricevuto in territorio
sudanese le acque degli affluenti Nilo Azzurro e Atbara, attraversa il
territorio egiziano prima incassato in una stretta valle, poi in un'ampia
pianura fino al vasto delta che si apre sul Mediterraneo. Il Mali e il Niger
sono bagnati dal corso superiore del Niger, mentre il confine sud-occidentale
della Mauritania è segnato dal Senegal. All'interno del Sahara si estende il
Lago Ciad, dalla superficie variabile a causa della forte evaporazione e della
irregolarità delle piogge.

Gran parte della regione è caratterizzata da un clima desertico caldo e molto
arido: all'interno del deserto le piogge sono inferiori a 100 mm annui e sono
molto irregolari; le temperature invernali medie superano i 10 °C mentre
quelle estive sono intorno ai 30 °C.

Procedendo verso sud la fascia del Sahel ha un clima tropicale con scarse
precipitazioni concentrate nei mesi estivi. Infine la fascia costiera gode di
un clima mediterraneo con abbondanti piogge .

Col termine Nordafrica ci si riferisce ai territori compresi tra il mar
Mediterraneo a nord e i limiti meridionali del Sahara a sud; tra l'oceano
Atlantico a ovest e le parti occidentali dell'Egitto a est. L'Egitto con la
valle del Nilo, per la sua particolare situazione storico-geografica viene
spesso considerato a sé (oltretutto, non va dimenticato che la penisola del
Sinai, una regione dell'Egitto, è fisicamente parte del continente asiatico).

Si tratta, sostanzialmente, di regioni storicamente abitate da popolazioni
europoidi le cui lingue storiche afferiscono al berbero. La regione, infatti,
era un tempo nota come _Barberia_. Dopo la conquista araba, sarebbe stata
utilizzata la parola araba _Maghreb_ (traducibile in "Occidente"), termine che
è anche il nome del più occidentale dei paesi nordafricani che si affacciano
sul Mediterraneo, il Marocco ( _Al-Mamlaka al-Maghribīya_ ), e anche, in senso
ancor più lato, del complesso dei tre paesi più ad occidente del Nordafrica,
cioè Marocco, Algeria e Tunisia.

L'uso del termine Maghreb ha lo svantaggio di presentare la regione come
un'appendice del mondo arabo/asiatico — che peraltro è inequivocabilmente
distinto col termine Mashriq — ma ha il vantaggio di essere normalmente
impiegato dalla popolazione arabofona nonché dal resto del mondo, anche perché
gran parte del Nordafrica, dopo tredici secoli di egemonia musulmana, si è
ormai quasi completamente arabizzato.

Recentemente il movimento berberista ha coniato, a partire dall'endonimo delle
popolazioni berbere ( _imazighen_ ), l'espressione _tamazgha_ , volta a
indicare il complesso di paesi dove è (o era) parlata la lingua berbera.

Il Nordafrica è una delle macroregioni in cui le Nazioni Unite hanno diviso
per convenzione l'Africa. Esso include 6 Stati:

Altri progetti

