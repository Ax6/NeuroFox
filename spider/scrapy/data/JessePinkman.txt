**Jesse Bruce Pinkman** è il co-protagonista della serie televisiva _Breaking
Bad_ , interpretato da Aaron Paul e doppiato da Francesco Pezzulli.

Il ruolo di Jesse in questa serie è quello del vero eroe: è colui che
attraversa tutte le tentazioni e le peripezie, che paga ogni sua scelta, che
commette errori, che si trasforma profondamente, passando da un inferno
all'altro e contraddicendosi perdendo spesso la strada; ma è anche l'unico che
si mantiene integralmente libero e puro fino in fondo.

Jesse Bruce Pinkman è nato nel settembre del 1984 ad Albuquerque da una
famiglia benestante. All'inizio della serie Jesse risulta essere un
tossicodipendente allontanatosi dalla famiglia, in affari con alcuni
narcotrafficanti messicani. Tuttavia dopo esser stato ricattato da Walter
White, suo ex professore di chimica al liceo, inizia a produrre metanfetamina
e sarà catapultato in innumerevoli guai. A rendere la vita ulteriormente
difficile al giovane ragazzo sarà la famiglia, la quale dopo aver scoperto
l'uso di droghe da parte di Jesse, deciderà di allontanarlo dalla casa
ottenuta in eredità dalla zia ormai defunta.

Quando Walter White decide di essere accompagnato da suo cognato Hank, della
squadra antidroga, nel bel mezzo di una retata vedrà fuggire un suo ex
studente che si rivelerà essere Jesse Pinkman. Walter dopo aver scoperto di
aver un cancro inoperabile ai polmoni deciderà dunque di mettersi sulle tracce
di Jesse affinché quest'ultimo possa farlo entrare nel giro della droga. Dopo
un tentennamento iniziale, Jesse si vedrà costretto ad accettare la cosa
poiché ricattato da Walter White. I due inizieranno quindi a produrre i
cristalli di metanfetamina, tuttavia la situazione per Jesse ed il signor
White inizia a peggiorare quando si immischieranno in affari con un certo
narcotrafficante messicano che si fa chiamare "Tuco".

La seconda stagione si apre con Walter e Jesse che concludono un affare con il
violento narcotrafficante Tuco, il quale però uccide a calci e pugni un suo
scagnozzo proprio davanti ai loro occhi. I due sono terrorizzati all'idea che
Tuco possa riservare loro lo stesso trattamento e nei giorni seguenti notano
più volte l'auto del messicano davanti alle loro rispettive abitazioni. Jesse
propone di giocare d'anticipo e di freddare Tuco con un colpo di pistola ma
Walter lo convince ad usare la ricina. Gli eventi prendono una piega diversa e
i due vengono rapiti dal narcotrafficante Tuco, il quale li porta in una
baracca isolata dove abita suo zio malato. Grazie anche all'intervento del
cognato di Walter che uccide Tuco i due riescono a scappare dalla baracca.
Jesse è successivamente trattenuto dalla DEA per un interrogatorio. Verrà poi
rilasciato per mancanza di prove a suo carico. Jesse, a causa della sua
dipendenza dalla droga e dalla vita sregolata che conduce, viene sfrattato dai
suoi genitori e rimane senza soldi.

Quando riesce a risollevarsi economicamente e a trasferirsi, sviluppa un
interesse particolare per la sua nuova vicina di casa: Jane Margolis. Walter e
Jesse decidono che è il momento di espandere il loro giro d'affari, ma
incontrano subito grossi problemi; decidono quindi di rivolgersi ad un famoso
avvocato: Saul Goodman, che li aiuterà nei loro problemi con la legge. La
tossicodipendenza di Jesse si fa più grave quando sfocia nell'eroina insieme
alla sua nuova fidanzata Jane. Walter è costretto a mandare avanti gli affari
da solo e ha un'accesa discussione al telefono con Jane riguardo alla parte di
soldi che spetta a Jesse. Walter si reca a casa di Jesse per parlargli e
scopre i due addormentati e drogati a letto, con Jane in preda alle
convulsioni; Walter si limita a guardarla e a lasciarla morire. Jesse scopre
la fidanzata morta la mattina seguente e rimane sconvolto per un lungo
periodo.

Nel primo episodio Jesse esce ripulito da un centro di recupero per
tossicodipendenti e Walter è costretto a rivelare il proprio segreto a Skyler
che chiede il divorzio al marito. Sullo sfondo si prospetta una nuova minaccia
costituita dai cugini di Tuco pronti a vendicare la sua morte. Walter prova ad
evitare in tutti i modi il divorzio ma Skyler gli vieta di vedere anche i suoi
figli. Jesse riesce, grazie all'aiuto dell'avvocato Saul, a comprare la sua
vecchia casa dai genitori ad un prezzo conveniente. Walt non rispetta le
richieste della moglie di stare lontano da casa e lei, per vendicarsi, va a
letto con il suo datore di lavoro Ted. Nel frattempo il narcotrafficante Gus
Fring propone a Walter un nuovo contratto di lavoro, con un compenso economico
da fame, ma lui rifiuta a causa della sua situazione familiare. Hank, agente
della DEA, segue una pista che lo conduce fino a Jesse e al suo camper. Walter
aiuta Jesse a disfarsi del camper prima che il cognato riesca ad arrivare con
un mandato di perquisizione. Walter si fa convincere da Gus e torna a cucinare
metanfetamina in un nuovo laboratorio e con un nuovo socio: Gale Boetticher.

Hank, preso dalla rabbia a causa di una falsa telefonata di Jesse che lo aveva
distratto (azione in realtà compiuta da Walter), picchia Jesse violentemente
fino a mandarlo in ospedale, per questo motivo viene sollevato dal caso ed è
costretto a consegnare il distintivo e la pistola. I cugini di Tuco tendono un
agguato a Hank in un parcheggio, ma l'ex agente è abile ad eliminarli entrambi
rimediando però diversi colpi di pistola che lo costringeranno su una sedia a
rotelle per un lungo periodo. Skyler decide di pagare la fisioterapia di Hank
con i soldi guadagnati da Walter, ma si consulta anche con Saul su come
ripulirli e insieme decidono di acquistare l'autolavaggio dove lavorava
Walter. Jesse è intenzionato a vendicare la morte del suo amico spacciatore e
viene salvato all'ultimo momento da Walter, il quale investe i due trafficanti
della gang rivale. Walter e Jesse sono costretti a uccidere Gale Boetticher
per rendersi indispensabili e continuare a cucinare metanfetamina per Gus
Fring, ed è lo stesso Jesse a ucciderlo con un colpo di pistola alla testa.

Il rapporto tra Walter e Gus è ormai ai minimi termini, tanto che Walter
stesso vorrebbe uscire dalla banda, ma la contemporanea indagine di Hank su
Gus e le minacce di quest'ultimo di sterminare la sua famiglia lo pongono
nelle condizioni di non poterlo fare. In questo clima teso, i rapporti di
Jesse con Walter si vanno incrinando, anche grazie ai tentativi di Gus e Mike
di metterli l'uno contro l'altro, affinché ci si possa sbarazzare di Walter e
utilizzare Jesse, ormai ritenuto fedele e affidabile, come unico cuoco del
laboratorio.

Inizialmente Walter prepara una sigaretta con una dose di ricina per far
avvelenare Gus dal ragazzo, ma, dopo che Jesse decide di rompere, Walter si
vede costretto a utilizzare un altro stratagemma (avvelenerà Brock, il
figlioletto di Andrea amica e quasi ragazza di Jesse per far ricadere la colpa
su Gus). Walter riuscirà comunque a uccidere il suo acerrimo nemico, e questo
è l'inizio di un ultimo, sofferto, tentativo di riallacciare un rapporto
lavorativo tra il geniale manipolatore e il ragazzo.

Dopo innumerevoli scontri con Walter White, Pinkman decide di uscire dalla
nuova attività di produzione di metanfetamina. Tuttavia dopo aver capito che
Walt aveva avvelenato il figlio di Andrea decide di aiutare Hank (che intanto
aveva scoperto chi fosse Heisenberg) e gli racconta tutta la sua avventura
criminale con Walt.

Tuttavia al momento dell'arresto del chimico da parte di Hank e Steven Gomez,
in cui era presente, la banda di Jack irrompe e uccide i due agenti DEA,
rubano a Walt 69 milioni di dollari e rapiscono Jesse. Così il ragazzo è
costretto a produrre _meth_ per Todd, Jack e Lydia vivendo in uno stato di
schiavitù. Un giorno tenta di scappare ma verrà bloccato e Todd per vendetta
uccide Andrea.

Alla fine Walt riesce ad uccidere Jack ed i suoi uomini e libera Jesse, che
assassina brutalmente Todd strangolandolo. Successivamente, mentre Walt
apparentemente muore dissanguato nel laboratorio chimico di Jack, Jesse fugge
in macchina dove inizia ad urlare come un matto, finalmente libero.

Altri progetti

