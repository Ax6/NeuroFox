**Ruggero Giuseppe Boscovich** (in croato _Ruđer Josip Bošković_ , in francese
_Roger Joseph Boscovich_ ; Ragusa, 18 maggio 1711 – Milano, 13 febbraio 1787)
è stato un gesuita, astronomo, matematico, fisico, filosofo, diplomatico,
poeta e accademico dalmata della Repubblica di Ragusa.

La sua appartenenza nazionale è fonte di discussione: di madrelingua
croata[1], padre originario dell'Erzegovina e madre di ascendenze italiane,
Boscovich fu una tipica figura settecentesca di intellettuale cosmopolita:
studiò, visse e operò in prevalenza in Italia, ma trascorse 10 anni della sua
esistenza in Francia, e soggiornò in varie capitali, tra cui Varsavia, Londra,
Vienna e Costantinopoli. I suoi testi pubblicati sono scritti in latino,
italiano e francese. Nella sua corrispondenza privata usò anche il
croato.[2][3]

Boscovich nacque a Ragusa di Dalmazia, antica Repubblica indipendente, il 18
maggio del 1711. Il padre, Nikola Bošković, era un "agiato mercante"[2]
originario del villaggio di Orahov Do, nell'odierna Erzegovina. La madre,
Paola Bettera[4] (alle volte chiamata anche Pavica Betere)[2][5], era nata in
una ricca famiglia di ascendenze bergamasche, da tempo residente nella città
dalmata.

Gesuita, Boscovich studiò al Collegio Romano a Roma e diventò professore di
matematica nel 1740, sempre a Roma; alcuni anni dopo divenne membro
dell'Accademia Toscana di Scienze e Lettere "La Colombaria". Osteggiato dal
Collegio,[ _senza fonte_ ] nel 1759 si recò in Francia e in Inghilterra, dove
fu nominato membro della Royal Society. Dopo aver effettuato un viaggio a
Costantinopoli per osservare il passaggio di Venere di fronte al Sole, nel
1763 fu nominato professore di matematica all'Università degli Studi di Pavia.
Contemporaneamente fu tra i fondatori dell'osservatorio astronomico di Brera,
che diresse per qualche anno. Nello stesso periodo strinse amicizia col
giovane Francesco Melzi d'Eril e firmò un articolo de _Il Caffè_ di Verri. Nel
1773 si trasferì a Parigi a causa dell'abolizione dell'Ordine. Rientrò in
Italia nel 1782, stabilendosi per due anni a Bassano del Grappa dove pubblicò
i cinque volumi della sua _Opera pertinentia ad opticam et astronomiam_
(1785). Dal 1782 fece parte - quale socio fondatore - anche dell'Accademia dei
XL che, con la denominazione di _Società Italiana_ , includeva per l'appunto i
quaranta migliori scienziati dell'epoca.

Dopo un breve periodo in Toscana presso i monaci Vallombrosiani, si stabilì a
Milano, dove la sua salute andò peggiorando gravemente. Nella nota biografica
pubblicata nel 1878 nel volume _Memorie e documenti per la storia
dell'Università di Pavia e degli uomini più illustri che v'insegnarono_ si
legge che «sopraffatto dai travagli che il suo carattere gli procacciava e che
la sua fervida immaginazione gli esagerava, cadde infermo di mente e morì
delirante il 13 febbraio 1787»[6], affermazione attestata dai medici suoi
contemporanei; tuttavia la presunta pazzia del Boscovich sarebbe da
attribuirsi a manifestazioni del morbo di Alzheimer[7], o a una psicosi
depressiva[2] che lo portarono anche a un tentativo di suicidio.

Nella sua vita si occupò soprattutto di fisica matematica. Nel suo studio
della forma della Terra usò l'idea di minimizzare la somma dei valori assoluti
delle deviazioni. La sua soluzione a questo problema prese una forma
geometrica. Boscovich fu il primo a fornire una procedura per il calcolo
dell'orbita di un pianeta sulla base di tre osservazioni della sua posizione e
diede anche una procedura per determinare l'equatore di un pianeta. Inoltre,
formulò quella che oggi è chiamata _ipotesi di Boscovich_ ed è alla base della
definizione fisica di corpo rigido.

Fin dalle sue prime ricerche iniziò ad elaborare una teoria sulla struttura
del mondo fondata su una particolare legge delle forze della natura, già ben
presente nelle opere _De viribus vivis_ (1745), _De lumine_ (1748) e _De
centro gravitatis_ (1751). Essa trovò tuttavia una sistemazione definitiva
nella _Philosophiae naturalis theoria_ (1758). È stato uno dei primi
nell'Europa continentale ad accettare le teorie gravitazionali di Isaac Newton
ed è stato autore di 70 scritti sull'ottica, astronomia, gravitazione,
meteorologia e trigonometria.

Boscovich, morto a Milano il 13 febbraio del 1787, è stato sepolto presso la
chiesa di Santa Maria Podone in piazza Borromeo 6, oggi in uso alla comunità
greco-ortodossa. Il certificato di morte e sepoltura è custodito presso
l'archivio diocesano di Milano.[8].

Oltre a un gran numero di vie e piazze a lui intitolate, l'asteroide 14361
Boscovich prende nome dallo scienziato raguseo, così come una rima e un
cratere lunare.

Già nel 1782 Boscovich era stato tra i fondatori dell'Accademia nazionale
delle scienze detta dei XL con il nome di _Società Italiana_ , una
associazione che raccoglieva quaranta membri tra i più importanti scienziati
italiani del periodo.

La più antica società astronomica nei Balcani, con sede a Belgrado e il
maggiore istituto croato di scienze naturali e tecnologia, con sede a Zagabria
sono intitolati a suo nome.

Nel 1873 Nietzsche scrive il frammento _Time Atom Theory_ , una rielaborazione
del lavoro di Boscovich _Theoria Philosophiae Naturalis redacta ad unicam
legem virium in natura existentium_. In generale, le idee di Boscovich hanno
avuto una grande influenza sulle idee di forza in Nietzsche.[9][10]

Tutte le banconote in dinari croati emesse fra il 1991 e il 1994 portavano sul
fronte il ritratto di Boscovich, col suo nome.

Negli anni '90, la Croazia indipendente di Franjo Tuđman chiese che il
monumento a Boscovich a Milano indicasse il nome e cognome in grafia croata
(Rudjer Bošković), nonostante in vita Boscovich avesse polemizzato con chi
voleva cambiargli il nome. Il governo italiano rifiutò di dar seguito alla
vicenda, e Tuđman cancellò la prevista visita ufficiale, limitandosi a
visitare la "mostra dell'arte rinascimentale croata" in Vaticano.[3]

Il 13 febbraio 2017 la Repubblica di Croazia, la Città di Zagabria e la
comunità croata della Lombardia hanno donato alla città di Milano una statua
di Boscovich realizzata dallo scultore croato Ivan Mestrovic, che è stata
posta nei giardini pubblici Indro Montanelli, a fianco del Planetario[11] e il
20 giugno dello stesso anno il Consolato Generale della Repubblica di Croazia
a Milano ha posto sulla facciata della chiesa ove è seppellito una lapide
commemorativa (in marmo mironja proveniente dalla sua città natale Ragusa) a
sua perpetua memoria.

Boscovich è oggetto di una delle settantasette (al 2011) edizioni nazionali
stampate in Italia.

Boscovich pubblicò 8 dissertazioni scientifiche prima della sua ordinazione
presbiteriale e nomina a professore nel 1744, e altre 14 in seguito. Una lista
parziale include le pubblicazioni seguenti:

Altri progetti

Esercizi spirituali · _Ratio Studiorum_ · _Ad maiorem Dei gloriam_ · _Regimini
militantis Ecclesiae_ · _Exposcit debitum_  

