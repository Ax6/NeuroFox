_**Banditi a Milano**_ è un film drammatico del 1968 diretto da Carlo Lizzani.
Tratta, in particolare, delle imprese criminali della banda Cavallero che
insanguinò le vie di Milano ad inizio autunno 1967. In particolare il film si
concentra sulla rapina all'agenzia n.11 del Banco di Napoli in largo Zandonai.

Il pomeriggio del 25 settembre di quell'anno, subito dopo la rapina in banca,
i rapinatori seminarono per trenta minuti il terrore e la morte, impegnandosi
in scontri a fuoco con le pantere della polizia all'inseguimento attraverso le
vie della città.

Il film è stato inoltre selezionato tra i 100 film italiani da salvare[1].

Dopo un tentativo di linciaggio, viene girato un documentario per ricostruire
gli eventi che portarono la cittadinanza di Milano a esplodere dinanzi
all'estrema violenza seguita ad una rapina.

In un'intervista il commissario di polizia Basevi ripercorre i cambiamenti
avvenuti nella malavita milanese dopo i mutamenti sociali conseguenti il boom
economico: il taglieggiamento ai proprietari dei locali notturni e delle case
da gioco clandestine, l'estorsione, il diverso e più violento comportamento
dei criminali, la reticenza e l'omertà di chi subisce le prepotenze del
racket, il nuovo reclutamento nella prostituzione e la spietatezza verso chi
cerca di sfuggirne.

Un rapinatore ferito che cercava di scappare a piedi viene sottratto dalla
polizia alla folla, inferocita a causa della furia sanguinaria dei banditi che
hanno percorso la città sparando all'impazzata. Con grande concitazione inizia
la caccia agli altri rapinatori in fuga, ma ancora tutto è nel vago e
complicato da false segnalazioni e da invenzioni di mitomani.

Il commissario interroga poi il fermato, tale Bartolini, e riesce a farsi dire
i nomi dei complici e a fargli raccontare le precedenti imprese della banda.
In particolare si sofferma sulla “tripletta”: tre rapine commesse due anni
prima a Milano nel giro di quaranta minuti che trovarono impreparate le forze
di polizia. Racconta, poi, di come vivessero a Torino fingendosi uomini
d'affari, in attesa di fare i colpi organizzati da Piero che, con mente
fervida e personalità esaltata, dominava su tutti.

Il quarto, un ragazzo, si chiama Tuccio e, in precedenza, lavorava nella
falegnameria del padre di Piero, dove quest'ultimo aveva nascosto le armi.
Quando Piero capisce che il ragazzo ha scoperto il suo segreto, ma la sa
lunga, lo addestra e lo coinvolge nell'ultima impresa criminale.

I quattro partono con un pullman, salendo a Torino da fermate diverse, e,
giunti a Milano, dopo un sopralluogo alla banca presa di mira, rubano prima
un'auto che lasciano in un parcheggio e poi un'altra con la quale vanno a fare
il colpo. Dopo l'assalto, l'auto viene identificata ed inizia una manovra di
accerchiamento da parte delle volanti della polizia che, questa volta, segue
piani preordinati.

Nell'inseguimento, dall'auto dei rapinatori partono i primi colpi di pistola,
ma la polizia tenta di farli uscire dalla città prima di rispondere al fuoco.
Rendendosi conto di ciò, i banditi ritornano verso il centro sparando nel
traffico cittadino e provocando morti, ferimenti e un incidente dopo l'altro.

Quando un'auto civetta riesce finalmente ad affiancarli, i banditi riescono a
speronarla, ma dopo lo scontro devono abbandonare l'auto ormai inservibile. I
quattro si separano e continuano a piedi la loro fuga. Piero e Sandro corrono
insieme, con le pistole in pugno, dicendo ai passanti che sono della polizia e
si dileguano. L'autista, ferito al braccio, ha con sé la borsa con i soldi e
un mitra e, benché presto se ne disfaccia, viene visto e inseguito da un
passante: la folla, prima ancora della polizia, gli è subito addosso. Mentre
viene portato in questura, il coraggioso passante ha un attacco di cuore. Il
ragazzo, pur leggermente ferito, riesce a prendere un pullman e a rientrare a
casa, a Torino. Il giorno dopo, però, viene arrestato.

Piero e Sandro, intanto, prendono la via dei campi, ma vengono braccati da
polizia e carabinieri. Dopo diversi giorni di latitanza e di notti passate
all'addiaccio, spinti dal bisogno entrano in un paese per comprare viveri, ma
vengono riconosciuti e segnalati ai carabinieri. Questi li scovano in un
casello ferroviario abbandonato e, colti nell'inedia, si lasciano arrestare
senza reagire.

Portati in questura, attorniati da carabinieri e giornalisti, Piero non
rinuncia a fare lo sbruffone e si vanta di aver compiuto diciassette rapine.

Il film è stato realizzato durante i sette mesi seguenti l’arresto della
banda[2] e, dunque, prima dell'inizio del processo. Ci fu anche un ricorso
legale nel tentativo di bloccarne l'uscita nelle sale.[3] Nel film, benché
siano palesi i riferimenti ai personaggi reali, i nomi furono modificati o
sottaciuti.[4]

Il film fu proiettato in anteprima mondiale il 4 aprile 1968 al Carignano di
Torino[5].

L'incasso totale del film è stato di 1.768.051.000 di lire dell'epoca.

Altri progetti

