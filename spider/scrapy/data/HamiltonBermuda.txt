**Hamilton** è una cittadina di 1.010 abitanti (2010), capitale dell'isola di
Bermuda, territorio britannico d'oltremare. È una delle più piccole capitali
di stato al mondo.

Hamilton sorge in una baia al centro di Bermuda, sull'Oceano Atlantico. La
cittadina è inoltre agli antipodi geografici di Perth, in Australia.

Pur trovandosi a nord dei tropici geografici, Hamilton ha un clima caldo umido
subtropicale che per poco non è un clima del tutto definibile come tropicale.
La città è infatti sufficientemente calda da permettere la crescita e lo
sviluppo di palme da cocco ed altre piante tropicali, sebbene queste non
riescano a fruttificare propriamente a causa della mancanza di sufficiente
calore durante il periodo invernale, per via della latitudine a cui è posto
l'insediamento. Hamilton ha delle temperature incredibilmente calde per la sua
latitudine (32°N) per l'influenza della Corrente del Nord Atlantico e di
quella vicinissima del Golfo. Hamilton ha estate calde e umide e inverni miti,
pertanto è molto raro avere periodi troppo caldi o troppo freddi. Le
precipitazioni sono ben distribuite durante tutto l'anno e pertanto Hamilton
non ha una stagione definibile come secca, anche se la media annua è di 117
mm. Le precipitazioni estive sono spesso influenzate da cicloni tropicali e da
fenomeni atmosferici di maggiore intensità.

La storia della città iniziò nel 1790, quando venne scelto il territorio di 59
ettari dov'essa sorge come sede del governo bermudiano. Inizialmente la città
venne fondata col nome di Saint George's e in breve tempo divenne il centro
politico e militare dell'isola. Vennero così costruiti la sede del parlamento,
la Casa del Governo, la Casa dell'Ammiragliato e la caserma per la locale
guarnigione dell'esercito inglese a Prospect Camp.

Nel 1815 venne rinominata in Hamilton in onore di Sir Henry Hamilton,
governatore dell'isola dal 1778 al 1794.

Nel 1897 Hamilton assurse al rango di _City_ , grazie all'inizio della
costruzione di una cattedrale anglicana dedicata alla Santissima Trinità,
consacrata definitivamente nel 1911, affiancata poi da una seconda cattedrale
di rito cattolico, quella di Santa Teresa di Lisieux. Attualmente, la città di
Hamilton ed il suo porto sono sede di un vasto distretto commerciale, di
uffici e di negozi. Malgrado l'altezza di molti edifici della capitale, la
regola vuole che nessuno debba oscurare la vista della cattedrale.

Per la sua particolare posizione, Hamilton è divenuta negli anni un importante
centro commerciale, affaristico e di previdenza sociale, in particolare in
campo finanziario ed economico, anche internazionale, favorite da una bassa
tassazione. Più di 400 aziende in tutto il mondo (soprattutto statunitensi,
per questione di vicinanza geografica ed opportunità commerciale) hanno la
loro sede legale ad Hamilton al punto da essere riunite nella Association of
Bermuda International Companies (ABIC). Tra le aziende più importanti che qui
hanno sede ricordiamo la manifattura di liquori Bacardi, la compagnia di
ricerca Genpact e quella di telecomunicazioni Global Crossing, oltre
all'assicurazione Tokio Millennium Re Ltd.[1] Hamilton è anche sede di
numerose compagnie di navigazione internazionali quali DryShips Inc, Frontline
Ltd. e Dockwise.

Inoltre, la città è sede principale della catena di supermercati The
MarketPlace,[2][3] e proprio in città ha sede il più grande supermarket delle
Bermuda.[4]

Malgrado sia la capitale amministrativa delle Bermuda, Hamilton ha una
popolazione residente piuttosto limitata (1.010 abitanti nel 2010); ad ogni
modo 13.340 lavoratori (il 40% dell'intera popolazione delle Bermuda) lavora
ogni giorno presso la capitale.

"Abitanti censiti"  

La città di Hamilton dispone di 11 linee di bus per trasporto pubblico.

La città di Hamilton dispone di diverse aree tutelate malgrado le ridotte
estensioni dell'abitato. Il più famoso è sicuramente il Victoria Park,
dedicato a suo tempo alla figura della Regina Vittoria. Altri parchi in città
sono il Par La Ville Park, il Barr's Park, l'All Buoy's Point Park ed il Cedar
Park.

Hamilton ha delle spiagge eccellenti per praticare gli sport d'acqua quali
surfing, wind surfing, sci d'acqua, jet skiing, oltre alla navigazione ed al
nuoto.

L'evento sportivo di maggior rilievo della capitale è la **Bermuda Gold Cup**
(o Argo Group Gold Cup come è attualmente nota),[5] una competizione di
navigazione parte della World Match Racing Tour, uno dei tre campionati
riconosciuti dalla International Sailing Federation (ISAF)[6] con lo status di
_Special Even_. Questa competizione conduce ad Hamilton i migliori naviganti
del mondo (anche campioni olimpici) per cinque giorni di gara.

Cattedrale anglicana della Santissima Trinità

Cattedrale di Santa Teresa di Lisieux

L'immagine del Signore Santo Cristo dei Miracoli, devoto particolarmente agli
azoriani delle Bermuda.

La Sessions House, attuale sede del Parlamento e della Corte Suprema delle
Bermuda

Front Street

Chancery Lane

Vista dalla torre della cattedrale

Fort Hamilton

Altri progetti

