_**L'antitempo**_ è una rivista di satira a fumetti autoprodotta, fondata a
Milano nel 2008.

Nata da un'idea di Vito Manolo Roma e Janjo Anjoi come fanzine in bianco e
nero, alla fine del 2011 diventa rivista bimestrale di 52 pagine a colori,
venendo così distribuita in tutta Italia tramite librerie indipendenti e il
circuito Feltrinelli. Viene ampliata la propria redazione con la
partecipazione in pianta stabile dei pubblicisti Andrea Coccia e Paolo
"Pablito" Morelli, e dei fumettisti Davide Caviglia, Rastabbello, Matteo
Rubert e Giacomo Sargenti. In questo periodo vanta la collaborazione di
numerosi artisti, non solo italiani (tra cui Miguel Ángel Martín, Aleksandar
Zograf, Rapé Monero, Sakoch, Barrack Rima, Hurricane Ivan di The Artist, Akab,
Kanjano, Kap, Tonus, Marilena Nardi, Claudio Calia, Squaz, Arianna Vairo,
Lucio Villani, Clacid, Old Roger e molti altri).

Nell'aprile del 2013 la rivista viene auto-sospesa e _L'antitempo_ diventa una
piccola casa editrice. Le prime opere sono parodie di personaggi esistenti
(come Roberto Saviano in _Robert_ [1] [2] [3]), o di fantasia (come la Pimpa
di Altan, nella sua versione volgare e sarcastica de _La Pompa va in Europa_ e
_La Pompa va in India_ ), fino a prendersi gioco di un intero genere (il
fumetto nero italiano di _Paul Niente_ ).

Nel marzo 2015 esce un numero speciale dopo l'attentato alla sede di Charlie
Hebdo, e riprende così il progetto editoriale in un nuovo formato ancora,
simile a un tabloid.

Per tutto il 2013 collabora con Radio Onda d'Urto al programma _Router_ ,
parlando di fumetti e satira ogni giovedì sera.

Nel febbraio 2013 collabora con Radio Popolare, disegnando per il blog
_Qualcosa di sinistra_.

Nel settembre 2013 vince il _Premio Satira Forte dei Marmi_ per la satira
politica[4].

