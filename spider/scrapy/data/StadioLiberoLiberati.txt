Coordinate: 42°33′44″N 12°38′07″E﻿ / ﻿42.562222°N 12.635278°E42.562222;
12.635278

Lo **stadio Libero Liberati** è uno stadio di calcio della città italiana di
Terni.

Costruito nel 1969 dando seguito a un'idea risalente agli anni trenta, è
intitolato al motociclista Libero Liberati. Ospita le gare interne del maggior
club cittadino, la Ternana.

Negli anni sessanta la Ternana decise di dismettere il vecchio stadio Viale
Brin, ormai troppo piccolo e vetusto per le esigenze della squadra.

Il comune di Terni commissionò pertanto all'ingegnere Leopoldo Burrachello
(autore anche del progetto dello stadio Marcantonio Bentegodi di Verona) lo
studio per la costruzione di un nuovo impianto nel quartiere San Martino-
Dalmazia, ove già nel 1930 il piano regolatore generale della città prevedeva
la destinazione d'uso sportiva.

Burrachello scelse di dare al costruendo impianto (che venne poi intitolato al
motociclista Libero Liberati, vincitore del motomondiale 1957 per la classe
500, poi morto in un incidente stradale nel 1962) una struttura insolita per
gli standard italiani: conformò gli spalti su di una planimetria ellittica a
tre livelli (o "anelli") sovrapposti (con un ulteriore soppalco sul lato
occidentale, ove venne ricavata la tribuna stampa) e le "curve" prive della
sezione centrale. Il progetto ebbe inoltre una valenza polisportiva, poiché
attorno al campo da calcio venne anche tracciata una pista di atletica
leggera.

Terminati i lavori, lo stadio inaugurato il 24 agosto 1969 con la disputa di
un'amichevole tra la Ternana e i brasiliani del Palmeiras.

Nel 1974 vennero aggiunte ulteriori gradinate nello spazio vuoto della curva
ovest; poco dopo si provvide a smantellare la pista di atletica. Nel 1975
alcuni esuli cileni ospitati a Terni realizzarono dei _murales_ commemoranti
il golpe cileno del 1973.

In origine gli spalti erano capaci di sostenere affluenze di pubblico assai
cospicue: durante un Ternana-Roma di Serie A lo stadio registrò la sua massima
affluenza, con circa 45.000 spettatori (dei quali quasi 20.000 romanisti). I
successivi irrigidimenti delle normative di sicurezza hanno poi via via
limitato la capienza massima, finanche al di sotto dei 20.000 posti.

Nel 2008 sono stati installati i tornelli lungo tutto il perimetro dello
stadio e posizionate numerose telecamere a circuito chiuso.

Nel marzo 2012 è stato presentato al comune ternano e al club rossoverde un
progetto dell'ingegner Corradi, dove viene illustrato il "Liberati del futuro"
senza barriere, senza fossati, con tutti i settori formati da un'unica
struttura (unendo i tre anelli esistenti, vicinissimi al campo di gioco) e
molti altri cambiamenti, per un costo di 3 milioni di euro.[1]

Ad inizio giugno l'allora patron Longarini, incontratosi con Corradi, ha
avanzato un'evoluzione del progetto iniziale. Le modifiche riguardano il
trasferimento della sede societaria in una struttura tra le curve est e sud,
due Sky Box, copertura delle tribune A e B con pannelli fotovoltaici,
megaschermo e due ascensori esterni alla tribuna A; il costo si aggira intorno
agli 8 milioni di euro mentre i tempi di realizzazione sui due anni.[2]

L'8 giugno, la Ternana e il comune prolungano la convenzione per l'utilizzo
dello stadio, assicurando nell'immediato tutti gli interventi utili
all'adeguamento dello stesso per disputare senza problemi la Serie B
(potenziamento illuminazione, servizi igienici e videosorveglianza) con un
costo pari a 550 000 euro; il progetto di restyling è stato posticipato alla
successiva estate per motivi di tempo necessario alla realizzazione, in quanto
questo comporterebbe la disputa delle gare interne senza gran parte del
pubblico o addirittura in un altro impianto.[3] Il manto erboso naturale misto
sintetico è competenza della società in quanto escluso dalla convenzione.[4]

Ad inizio luglio viene dato alla Ternana il via libera ai lavori da parte del
comune per la sostituzione del manto erboso naturale, che durava da
quarant'anni, con quello di ultima generazione PowerGrass – naturale
rinforzato col sintetico –, per un costo di 600 000 euro pagati dalla società
rossoverde.[5] Il vecchio campo è stato frazionato in piccole zolle e venduto
agli appassionati e ai tifosi ternani per 5 euro, devoluti poi in beneficenza
alla Caritas diocesana e all'associazione di volontariato San Martino di
Terni.[6]

A settembre 2012 sono terminati i lavori di rifacimento del terreno di gioco e
di messa a norma dell'impianto, eseguiti dopo la promozione della Ternana in
Serie B, che hanno portato la capienza totale pari a 17.460 posti a sedere[7].

Il 22 febbraio 2014 la giunta comunale della città ha intitolato la curva est
del Liberati a Corrado Viciani, allenatore della Ternana negli anni settanta,
scomparso poche settimane prima.[8]

Un ulteriore intervento adeguativo, atto a conformare lo stadio ai criteri
infrastrutturali della Serie B è stato attuato nell'estate del 2018: si è
provveduto a sostituire i seggiolini esistenti e a dotarne anche i settori
ancora sprovvisti[9].

La tabella fa riferimento alla capienza complessiva prima del 2012.

Il Liberati ha ospitato due partite della Nazionale italiana, con un bilancio
di una vittoria ed un pareggio.[10]

Alcune scene del film del 1974 "L'arbitro" con Lando Buzzanca sono state
girate allo stadio Liberati.

Nel 1998 è stato girato interamente a Terni e al Liberati il video-
presentazione del gioco per PlayStation "This Is Football" uscito nel 1999.
[11]

Altri progetti

