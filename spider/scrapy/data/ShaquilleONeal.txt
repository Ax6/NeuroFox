**Shaquille Rashaun O'Neal** (Newark, 6 marzo 1972) è un ex cestista, attore,
rapper e opinionista sportivo statunitense.

Soprannominato _Shaq_ (ma noto anche con altri nomignoli),[1] durante i suoi
19 anni di carriera in NBA ha giocato in sei squadre, conquistando quattro
titoli, tre con i Los Angeles Lakers e il più recente, nel 2006, con i Miami
Heat.

Con il Team USA ha vinto il mondiale 1994 in Canada e il titolo olimpico ad
Atlanta 1996, ed è l'8° marcatore NBA di tutti i tempi. Dopo l'annuncio del
suo ritiro i Los Angeles Lakers, squadra con cui O'Neal ha vinto tre dei suoi
quattro titoli NBA e un titolo di MVP, hanno reso nota l'intenzione di voler
ritirare il n. 34, indossato da Shaq nella sua permanenza in California.[2] La
cerimonia è avvenuta il 2 aprile 2013.[3][4]

Il 4 aprile 2016 è stato inserito nella Naismith Memorial Basketball Hall of
Fame insieme a Yao Ming e Allen Iverson.[5] Il 22 dicembre 2016 i Miami Heat,
squadra in cui ha militato dal 2004 al 2008, hanno ritirato la sua maglia
numero 32.[6] Dal 2017 fa parte anche del FIBA Hall of Fame.[7]

Nato a Newark, suo padre era un sergente.[8] La disciplina ferrea del padre
gli è servita più avanti quando nel 2014 è diventato agente non operativo
della polizia di Doral.[8]

Alto 216 cm per 147 kg, dotato di un piede numero 57 (23 in misura
anglosassone),[9] viene considerato uno dei giocatori più dominanti della
storia NBA.[10][11] La sua imponente struttura fisica, supportata da una
possente muscolatura, gli permetteva di combinare potenza ed esplosività
insieme alla capacità di giocare spalle a canestro risultando davvero
difficile da contenere.[12]

Aveva nel tiro libero il suo più evidente punto debole: la sua percentuale
realizzativa in questa voce statistica è inferiore al 53%, con un record
negativo NBA di 0/11 stabilito nella sfida interna contro i Seattle
SuperSonics dell'8 dicembre 2000.[13] Vista l'elevata probabilità di errore,
le squadre avversarie adottavano spesso una tattica, nota come _Hack-a-Shaq_ ,
che consisteva nel mandare O'Neal in lunetta nei momenti decisivi della
partita, sperando che sbagliasse.[14] La sua difficoltà nel tiro libero è
dovuta ad una frattura della mano quando era piccolo.[15]

A fine dicembre del 2008 O'Neal ha raggiunto il poco ambito traguardo dei 5000
tiri sbagliati dalla lunetta, che fino ad allora era stato appannaggio del
solo Wilt Chamberlain.[16]

O'Neal frequentò la _Robert G. Cole High School_ a San Antonio, Texas, con la
quale giocò dal 1987 al 1989. Con lui in campo, la squadra ebbe un record
complessivo di 68 partite vinte ed una sola sconfitta. Nel suo ultimo anno,
Shaq fece registrare 32 punti, 22 rimbalzi e 8 stoppate di media, conducendo i
_Cougars_ al titolo dello Stato. Il 7 marzo 2014, in occasione del 25º
anniversario di quel trionfo, la sua maglia n. 33 è stata ritirata.[17]

Finita la _high school_ , si iscrisse alla _Louisiana State University_ per
studiare business. Iniziò a mettersi in luce giocando nei _LSU Tigers_ e
vestendo il numero 33. Sotto la guida di coach Dale Brown, militò ad LSU fino
al 1992, chiudendo la sua carriera universitaria dopo tre anni con più di 20
punti e di 10 rimbalzi di media a partita e ricevendo, nel 1991, il premio
come miglior giocatore della NCAA. Proprio nel 1992 decise di fare il salto
tra i professionisti, dichiarandosi eleggibile per il Draft NBA.

Venne scelto con la prima chiamata assoluta al Draft NBA 1992 dagli Orlando
Magic. Si impose subito nel panorama NBA per le doti atletiche già messe in
mostra al college. Nei suoi primi anni NBA, schiacciando, fece addirittura
collassare il canestro per ben due volte, una volta contro i New Jersey Nets e
una contro i Phoenix Suns. In un'intervista Shaq dichiarò che nella partita
contro i Nets cercò volontariamente di rompere il canestro per "farla pagare"
a Derrick Coleman, che gli aveva schiacciato in faccia nel precedente incontro
tra le due squadre.[18]

Nella stagione 1994-95 gli Orlando Magic raggiunsero la prima finale NBA della
loro breve storia, guidati in campo da O'Neal (media di 29,4 punti a gara) e
Penny Hardaway. In finale vennero però sconfitti dagli Houston Rockets
capitanati da un altro celebre centro, Hakeem Olajuwon. L'anno dopo i Magic
riprovarono a raggiungere l'atto conclusivo: nella finale della Eastern
Conference, tuttavia, incontrarono i Chicago Bulls del rientrante Michael
Jordan e vennero eliminati in sole 4 partite.

L'estate 1996 è quella dell'addio a Orlando. O'Neal richiedeva alla sua
squadra un prolungamento del contratto e delle cifre simili a quelle percepite
da Alonzo Mourning, 112 milioni di dollari per 7 anni. I Magic offrirono oltre
117 milioni, mentre intanto i Los Angeles Lakers gliene promisero 6 in più:
l'elevato ingaggio (122 milioni in 7 anni) e il richiamo di Los Angeles
(O'Neal aveva sempre sognato di giocare in quella che era stata la squadra del
suo idolo Magic Johnson, e inoltre non aveva mai nascosto le sue aspirazioni
nel campo dello spettacolo) gli guadagnarono il trasferimento ai giallo-
viola.[19]

Nell'estate del 1996 O'Neal passò dunque ai Los Angeles Lakers come free
agent. La squadra, pur essendo una delle più quotate in Western Conference, e
pur disputando ottime regular season, per tre anni si fermò prima dell'approdo
in finale.

Con l'esplosione della giovane guardia Kobe Bryant e l'arrivo di Phil Jackson
(già vincitore di sei titoli con i Chicago Bulls) come coach nel 1999, la
squadra fece finalmente il salto di qualità. Per tre anni consecutivi i Lakers
vinsero così il titolo NBA (2000, 2001 e 2002); in queste tre occasioni O'Neal
venne anche votato come miglior giocatore delle finali, vincendo anche il
titolo di miglior giocatore della regular season nella stagione 1999-2000.

In seguito alla sconfitta subita nella finale NBA del 2004 da parte dei
Detroit Pistons, però, O'Neal decise di lasciare Los Angeles, dopo otto
stagioni e tre titoli NBA vinti. Si separò così anche da Kobe Bryant, l'altra
stella della squadra, con cui aveva avuto diverse divergenze.[20]

Il 14 luglio 2004 venne ufficializzato il trasferimento di O'Neal ai Miami
Heat: ai Lakers andarono in cambio Caron Butler, Lamar Odom e Brian Grant, più
la possibile scelta per un draft futuro.

Uno degli episodi più curiosi dell'avventura di O'Neal in maglia gialloviola
si verifica il giorno del suo compleanno nel 2000: prima del derby contro i
Los Angeles Clippers, i responsabili del palazzetto gli fecero pagare 6000$
per i biglietti destinati ai familiari: Shaq si vendicò segnando ai rivali ben
61 punti e conquistando 28 rimbalzi.

Così, nell'estate 2004, O'Neal arrivò alla corte di Pat Riley, in Florida, ai
Miami Heat, ai quali subito promise che nella sua permanenza agli Heat avrebbe
portato alla franchigia almeno un titolo NBA.

Nel 2005 Miami, grazie a O'Neal e alla stella emergente di Dwyane Wade, arrivò
ad un passo dalla finale e dall'impresa, dovendosi arrendere ai Detroit
Pistons nelle finali della Eastern Conference, complice anche un infortunio
allo stesso Wade.

Ma nel 2006 la promessa di O'Neal venne mantenuta. I Miami Heat batterono i
Detroit Pistons, aggiudicandosi il titolo della Eastern Conference, e quindi
il primo viaggio alle NBA Finals. In una serie lunga sei gare sconfissero i
Dallas Mavericks, aggiudicandosi il titolo di campioni NBA per la prima volta
nella loro quasi ventennale storia. Fu quello il quarto titolo NBA della
carriera del centro di Newark.

Nel 2007, invece, complice la tormentata stagione di Wade e dello stesso
O'Neal dal punto di vista degli infortuni, gli Heat vennero eliminati nel
primo turno dei play-off dai Chicago Bulls, con un perentorio 4 a 0 nella
serie; playoff che del resto avevano conquistato solo con un buon finale di
stagione raggiungendo il quarto posto della Eastern Conference.

Il 6 febbraio 2008 il cestista viene scambiato dagli Heat ai Phoenix Suns, in
cambio di Shawn Marion e Marcus Banks.[21] Acquistato con lo scopo di aiutare
soprattutto in difesa e a rimbalzo,[22] O'Neal ha contribuito al
raggiungimento delle 55 vittorie in stagione; al primo turno dei playoff
Phoenix è stata però battuta nettamente dai San Antonio Spurs, perdendo la
serie per 4 a 1. Intanto gli Heat, senza O'Neal, hanno chiuso la _regular
season_ come peggior squadra della lega, con sole 15 vittorie e ben 67
sconfitte all'attivo.

Sempre nella stagione 2007-2008, per la prima volta da quando è in NBA, O'Neal
non è stato selezionato per l'All-Star Game 2008, dopo ben 14 selezioni
consecutive (ha però saltato l'appuntamento in tre occasioni per infortunio);
ma tornato nel successivo All-Star Game 2009, vince il premio come MVP
dell'All Star Game a pari merito con Kobe Bryant.

Il 12 novembre 2008, con una schiacciata durante una partita contro gli
Houston Rockets, O'Neal supera i 26.395 punti in carriera segnati da John
Havlicek, entrando così nella lista dei 10 migliori realizzatori nella storia
della NBA.

Il 30 dicembre 2008, ancora con una schiacciata nell'ultimo quarto della
partita contro i Memphis Grizzlies, supera Oscar Robertson e con 26.715 punti
diventa l'ottavo miglior realizzatore di sempre nella NBA.

Il 29 gennaio 2009, nel secondo quarto della partita contro i San Antonio
Spurs, tocca quota 26.947 punti (anche questa volta gli ultimi due arrivano in
schiacciata) e diventa il settimo miglior marcatore NBA di sempre, superando
un altro grandissimo centro, Hakeem Olajuwon.

Il 21 marzo 2009, grazie ai 13 punti messi a referto nella vittoria contro i
Washington Wizards, Shaq si porta a quota 27.411 punti diventando il quinto
marcatore della storia NBA, superando un altro suo illustre pari-ruolo, Moses
Malone. Anche stavolta gli ultimi due punti sono arrivati in schiacciata. Il 6
febbraio 2012 scende al sesto posto tra i più grandi marcatori NBA, venendo
superato da Kobe Bryant.[23]

Il 25 giugno 2009 O'Neal passa ai Cleveland Cavaliers in cambio di Aleksandar
Pavlović, Ben Wallace, una scelta nel 2º giro del Draft NBA 2009 e $500
000.[24] Per la nuova avventura con la squadra dell'Ohio decide di tornare ad
indossare il numero 33, usato ai tempi di LSU.[25]

Il 19 gennaio 2010, grazie ai 16 punti realizzati contro i Toronto Raptors,
supera il prestigioso traguardo dei 28.000 punti. È il 5º giocatore a
riuscirci dopo Kareem Abdul-Jabbar, Karl Malone, Michael Jordan e Wilt
Chamberlain.

Il 25 febbraio 2010 si procura una frattura ad un dito della mano che rende
necessario un intervento chirurgico. Secondo i medici con tutta probabilità
non potrà tornare in campo prima dei play-off. Shaq riesce a recuperare a
poche gare dal termine della regular season, ma non viene schierato per
precauzione; fa il suo ritorno in campo in gara-1 del primo turno dei playoff
contro i Chicago Bulls. Contro i Bulls chiudono la serie in 5 partite, ma
vengono eliminati dai Boston Celtics nelle semifinali di Conference.

Il 4 agosto 2010 Shaq firma un contratto biennale con i Boston Celtics[26]
dando comunque un buon contributo alla squadra al minimo salariale (1.4
milioni di dollari annui).[27] Vedendo i suoi abituali numeri di maglia non
disponibili, opta per la casacca numero 36.

Il 1º giugno 2011 annuncia tramite Twitter il suo ritiro. Numerosi sono stati
i tributi offerti alla sua carriera trasmessi sul mega schermo dei Miami Heat
durante le finali NBA.

Nel settembre 2013 acquista una quota azionaria minoritaria dei Sacramento
Kings, divenendo uno dei comproprietari della franchigia NBA.[28]

Dal 2011 Shaquille O'Neal è uno dei conduttori, insieme al presentatore Ernie
Johnson, all'opinionista ed ex giocatore Kenny Smith e all'ex stella NBA
Charles Barkley, della celebre trasmissione di approfondimento sportivo
_Inside the NBA_ , in onda nel postgara su TNT.

All'interno del programma, oltre a partecipare come opinionista ai vari
dibattiti, Shaq conduce la rubrica _Shaqtin'a Fool_ , che grazie alla
diffusione tramite Internet è diventata in breve tempo nota in tutto il mondo
e anche in Italia. In questo spazio, O'Neal sceglie e commenta le cinque
giocate più comiche delle partite NBA della settimana. Una delle "vittime" più
frequenti è il centro dei Los Angeles Lakers JaVale McGee (introdotto da Shaq
che urla il suo nome), il quale è peraltro intervenuto più volte in
trasmissione per dire bonariamente la sua.

È apparso il 3 aprile 2016 a WrestleMania 32 all'André the Giant Memorial
Battle Royal dov'è stato eliminato dallo sforzo combinato di tutti gli altri
atleti. In precedenza, quando non si era ancora ritirato dal basket, aveva
fatto da general manager nella puntata di _Raw_ del 27 luglio 2009.[8]

In vista di WrestleMania 33 si è ventilata la possibilità, poi non
concretizzatasi, di un suo match contro Big Show.[29]

Nel 1994 è uscito un videogame ispirato alla sua figura, intitolato _Shaq Fu_
e pubblicato da Electronic Arts per varie piattaforme dell'epoca.

Si è sposato con Shaunie Nelson il 26 dicembre 2002 e insieme hanno avuto
quattro figli: Shareef, Amirah, Shaqir e Me'arah. Sia O'Neal che la moglie
hanno anche avuto un figlio da precedenti relazioni. Il 4 settembre 2007 la
coppia ha presentato istanza di divorzio, ma si è successivamente
riconciliata.

Il 10 novembre 2009, però, Shaunie ha nuovamente firmato le carte per il
divorzio, citando "differenze inconciliabili".

Il 1º gennaio 2010 viene accusato dalla modella Vanessa Lopez di molestie
sessuali.[30]

Nell'estate del 2010, O'Neal ha iniziato a frequentare la star televisiva
Nicole "Hoopz" Alexander.[31] La coppia risiedeva nella casa di O'Neal a
Sudbury, Massachusetts,[32] ma si sono lasciati nel 2012.[33]

Nel 2015 il figlio Shareef è stato inserito tra i giocatori più promettenti
nel panorama cestistico giovanile con un "gioco totalmente opposto allo stile
del padre" a causa della sua costruzione più atletica e del miglior raggio di
tiro.[34]

_Dati aggiornati al 21 marzo 2009_.[35]

Il 19 gennaio 2010 grazie ad un layup nella partita contro i Toronto Raptors,
O'Neal ha raggiunto quota 28.000 punti segnati nella NBA. È il quinto
giocatore nella storia della lega a raggiungere tale record dopo Kareem Abdul-
Jabbar, Karl Malone, Michael Jordan e Wilt Chamberlain, record che dopo di lui
viene raggiunto anche da Kobe Bryant il 1º gennaio 2012.

Dal 1993 O'Neal ha intrapreso, parallelamente a quella di cestista, anche la
carriera di rapper. Finora ha pubblicato cinque album in studio e una
_compilation_. Alcuni brani di questi album sono frutto della collaborazione
con artisti di fama internazionale come Notorious B.I.G., Jay-Z, Dr. Dre,
Snoop Dogg e Ludacris.

O'Neal ha inoltre inciso delle tracce per le colonne sonore dei film _Kazaam_
e _Steel_ , ai quali ha partecipato anche in qualità di attore protagonista.

Da ricordare nel 1995 _2 Bad_ , brano in cui duetta con _Michael Jackson_.[36]

Altri progetti

