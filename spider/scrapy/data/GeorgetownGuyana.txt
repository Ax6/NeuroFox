**Georgetown** (letteralmente _città di Giorgio_ ) è la capitale della Guyana
e, con i suoi 118.363 abitanti nell'area metropolitana, è la città più grande
e popolosa dell'ex-colonia britannica. La città è posta sulla costa atlantica
alla foce del fiume Demerara, nella regione di Demerara-Mahaica ed a 27 km ad
est dell'estuario del fiume Essequibo. È soprannominata "La città giardino dei
Caraibi"[2].

Georgetown fu inizialmente chiamata Stabroek quando l'area era ancora
controllata dagli olandesi. Durante l'occupazione francese Georgetown ebbe la
prima strada pavimentata. Quando gli inglesi conquistarono la colonia nel 1812
fu rinominata Georgetown in onore di re Giorgio III di Gran Bretagna ed
ottenne lo status ufficiale di città il 24 agosto 1842 durante il regno della
regina Vittoria. Nel 1945 un vasto incendio causò notevoli danni alla città.

Lo zucchero Demerara, il legname, la bauxite, l'oro ed i diamanti sono
esportati tramite il porto di Georgetown.

Georgetown è stata costruita sullo schema di una griglia attraversata da
canali costruiti dagli olandesi e che permettono il drenaggio della città che
si trova a più di 4 metri al di sotto del livello dell'alta marea. Un lungo
muro è stato costruito per evitare le inondazioni. Le vie di Georgetown sono
alberate e lungo le strade si affacciano molto edifici coloniali in legno e
mercati.

La maggior parte degli edifici più importanti della città si trova nella parte
occidentale. Attorno all'area centro-occidentale c'è la Independence Square e
i Promenade Gardens, il museo di antropologia Walter Roth, la biblioteca
nazionale (costruita con i finanziamenti di Andrew Carnagie), la banca della
Guyana, il museo della Guyana, la State House residenza del presidente e la
cattedrale anglicana di Saint George. Nella parte meridionale di questa zona
si trova il municipio neogotico (1889), le Victoria Law Courts (1887), il
palazzo del Parlamento (1829-1834), il grande mercato Stabroek (1792) con la
torre dell'orologio di ghisa che domina il panorama cittadino, la cattedrale
cattolica, la City Engineer House, la Magistrate Court, la St. Andrew Kirk
(1818) e l'Independence Arch. Nella parte settentrionale della città, vicino
alla costa atlantica è situato il forte William Frederick, un parco, il faro e
la Umana Yana, una costruzione conica degli indigeni Wai-Wai costruita secondo
i metodi tradizionali nel 1972 in occasione della conferenza dei ministri
degli esteri dei paesi non allineati.

Georgetown è la sede dell'università di Georgetown e del segretariato della
Caribbean Community (CARICOM). L'università della Guyana si trova a Turkeven
alla periferia della città.

Altri progetti

