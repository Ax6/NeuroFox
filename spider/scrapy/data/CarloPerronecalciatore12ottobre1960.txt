**Carlo Perrone** (Roma, 12 ottobre 1960) è un allenatore di calcio ed ex
calciatore italiano, di ruolo difensore.

Cresciuto nel settore giovanile della Lazio, disputa cinque stagioni con la
maglia biancoceleste intervallate da una non felice annata con la Roma. Si
trasferisce successivamente all'Ascoli, poi, al Lecce e all'Avellino per poi
chiudere la carriera con la casacca della Lodigiani.

Dopo aver passato due stagioni con la Viterbese dal 2004 al 2006 prima alla
berretti dove lanciò Leonardo Bonucci ed ebbe l'intuizione di utilizzarlo come
difensore centrale e non più come attaccante. L'anno successivo passa alla
prima Serie C2 dove viene esonerato alla terza giornata dopo 2 sconfitte e una
vittoria. Successivamente passa al Tivoli nelle prime giornate della stagione
2006-2007, nella seconda metà del campionato 2008-2009 è l'allenatore del
Pescina VG, formazione della Lega Pro Seconda Divisione (ex Serie C2). La
squadra riesce a qualificarsi per i playoff soprattutto per i punti ottenuti
nel girone di ritorno ed elimina in semifinale Catanzaro e in finale il Gela,
conquistando la promozione in Lega Pro Prima Divisione 2009-2010.

L'inizio della stagione 2009-2010, con l'ex campione del mondo Paolo Rossi
come vicepresidente, non è dei migliori: dopo due pareggi in due partite,
viene esonerato dalla società prima della terza giornata del torneo.

Il 26 luglio 2011 viene annunciato come nuovo tecnico del Salerno Calcio nel
campionato di Serie D 2011-2012. Con la squadra campana conquista la
promozione in Lega Pro, battendo all'ultima giornata il Monterotondo.

Il direttivo della squadra campana sceglie, però, di non riconfermarlo.
Tuttavia, il 20 settembre 2012, Perrone è di nuovo sulla panchina della
Salernitana, nuova denominazione assunta dal Salerno Calcio: sostituirà
l'esonerato Giuseppe Galderisi nel ruolo di allenatore fino al termine della
stagione.[2] Perrone ritrova la Salernitana sui bassifondi della classifica e
la porta alla vittoria del campionato di Seconda Divisione con tre giornate
d'anticipo; il successo è bissato dalla conquista della Supercoppa, contro il
Pro Patria. All'inizio della stagione seguente, arriva la riconferma,[3][4] ma
il 17 luglio, poco prima della partenza per il ritiro della Salernitana,
decide di abbandonare la guida della compagine granata.[5] Tuttavia, viene
richiamato sulla panchina granata il 21 ottobre 2013, per prendere il posto
del dimissionario Stefano Sanderra.[6] Questa terza avventura a Salerno si
conclude, però, con l'esonero: il 26 gennaio 2014, all'indomani della
sconfitta contro il Pontedera, la società chiama sulla panchina granata Angelo
Gregucci.[7]

Il 18 luglio 2015 torna ad allenare, dopo un anno sabbatico, assumendo la
guida tecnica dell'Aquila[8], club militante in Lega Pro, per poi essere
sollevato dall'incarico il 12 aprile 2016, venendo sostituito da Giacomo
Modica.[9] Il 2 maggio seguente viene richiamato sulla panchina dell'Aquila
con la società in piena lotta per i play-out.[10] Il 1º giugno, dopo la
retrocessione della squadra in Serie D, risolve consensualmente il contratto
che lo legava ai rossoblu.[11]

Nell'ottobre 2017 diventa l'allenatore del Monterosi, squadra laziale
militante nel girone G di Serie D, fino al 29 gennaio 2018, giorno del suo
esonero.

