Il **Piccolo Coro "Mariele Ventre" dell'Antoniano** è un coro misto di bambini
creato nel 1963 da Mariele Ventre all'Istituto Antoniano di Bologna per
accompagnare i piccoli interpreti delle canzoni allo Zecchino d'Oro. Dal 1996
è diretto da Sabrina Simoni, dopo la morte di Mariele, avvenuta nel 1995.

Nel 1961, in occasione della sua terza edizione, lo Zecchino d'Oro si
trasferisce presso i Frati Minori dell'Antoniano, dove l'insegnamento delle
canzoni ai bambini viene affidato a Mariele Ventre, che i religiosi avevano
presentato a Cino Tortorella.

Nel 1963, in seguito al fortissimo desiderio dei bambini partecipanti alle
precedenti edizioni, venne istituito un coro che accompagnasse i piccoli
solisti nell'esecuzione dei brani. Mariele Ventre stessa assunse la direzione
del coro.

Il gruppo venne nominato “Piccolo Coro dell’Antoniano” (a causa dell'esiguo
numero di bambini che lo frequentavano agli inizi), poi col passare del tempo
i bambini aumentarono ma il nome rimase. Il coro arrivò ad avere fino a 80
elementi, attualmente il numero viene tenuto intorno alla cinquantina.

Mariele inoltre continuò a dirigere il coro fino alla morte, il 16 dicembre
1995. In suo onore, il coro è stato ribattezzato come _Piccolo Coro "Mariele
Ventre" dell'Antoniano_. Attualmente è diretto da Sabrina Simoni,
collaboratrice della stessa Mariele quando era ancora in vita. Il coro è
conosciuto in tutto il mondo e tiene concerti anche all'estero (come quello in
Cina del dicembre 2015) e ha cantato per manifestazioni importanti, come
l'Expo di Milano.

Il 9 febbraio 2017 il Piccolo Coro è stato invitato come ospite nella terza
serata del Festival di Sanremo, dove si è esibito in un medley di alcune fra
le più note canzoni della storia dello Zecchino d'Oro.[1]

Esattamente un anno dopo, il 9 febbraio 2018, il Piccolo Coro torna sul palco
del Festival di Sanremo insieme al cantante Paolo Rossi, per affiancare il
gruppo bolognese Lo Stato Sociale in gara con la canzone _Una vita in
vacanza_. Nel 2019 pubblicano un nuovo singolo, intitolato _Come i pesci, gli
elefanti e le tigri_ scritto da Tommaso Paradiso e prodotto da Takagi & Ketra.

Le selezioni per entrare e far parte del coro si svolgono nel mese di febbraio
all'Antoniano di Bologna e sono aperte a tutti i bambini dai tre ai nove anni
(anche se in alcuni casi possono esserci delle eccezioni) che risiedono nella
città metropolitana di Bologna.

Dal 1963 ad oggi il Piccolo Coro ha inciso più di 1000 brani. Oltre alla
partecipazione annuale allo Zecchino d'Oro, viene spesso invitato in
trasmissioni televisive, sia di produzione dell'Antoniano stesso che di altre
produzioni, e spesso i suoi concerti vengono trasmessi in televisione da varie
emittenti. Il coro ha partecipato alle trasmissioni dell'Antoniano legate allo
Zecchino d'Oro. Oltre alle puntate speciali della Festa della Mamma della
Pasqua e del Natale (Rai 1 e Rai 2), ha preso parte, spesso come animatore
principale, ai programmi: _La banda dello Zecchino_ (Rai 1), _Terraluna_ (Sat
2000), _Parolà_ (Sat 2000), _Arriva lo Zecchino_ (DeA Kids) e _Zecchino show_
(DeA Kids) e lo zecchino family show (DeA Kids)

Il coro è stato ricevuto e si è esibito davanti a Papa Paolo VI[2][3], Papa
Giovanni Paolo II[4] e Papa Francesco. Episodio importante nella storia del
Piccolo Coro dell'Antoniano è stata la visita al Presidente della Repubblica
Giovanni Leone con il concerto nel Salone dei Corazzieri del Quirinale il 22
dicembre 1972.

Nel 2003 il Piccolo Coro è stato nominato _Goodwill Ambassador_ (Ambasciatore
Unicef) con la seguente motivazione:

«perché attraverso la forza comunicativa e il linguaggio universale della
musica e del canto interpretato dai bambini possa trasmettere un messaggio di
pace e di speranza a tutti i loro coetanei, senza distinzione di nazionalità,
religione, sesso, lingua e razza[5]»

Ricoprendo questo ruolo il coro si è esibito al _"Premio UNICEF 2004"_ , nel
2005 ha realizzato una serie di concerti il cui ricavato è stato utilizzato
per la costruzione di scuole a Banda Aceh, Indonesia, distrutta dallo Tsunami
del 2004[5] e nel 2008 si è esibito per sponsorizzare la campagna unicef "
_Adotta una Pigotta_ "[6].

Nell'aprile 2008, a Bologna, ha rappresentato lo Zecchino d'Oro nella
cerimonia Unesco di inserimento tra i "Patrimoni per una Cultura d Pace".

Ispirati al _Piccolo Coro "Mariele Ventre" dell'Antoniano_ sono nati altri
cori di voci bianche, riuniti sotto il nome di Galassia dell'Antoniano.

Dalla sua fondazione, il Piccolo Coro ha partecipato a tutti gli album dello
Zecchino d'Oro, uno all'anno, contenenti le canzoni partecipanti a
quell'edizione della trasmissione, oltre a numerosissime raccolte, alcune
fatte utilizzando le incisioni originali, altre realizzate ex novo. Di seguito
sono elencate le raccolte, per gli album relativi alle singole edizioni si
rinvia alla voce dell'edizione stessa.

Nella storia del Piccolo Coro si trovano anche nomi di interpreti di brani
delle precedenti edizioni, tra cui:

Alcuni degli ex coristi del Piccolo Coro continuano a cantare nel gruppo delle
Verdi Note.

La _**Galassia dell'Antoniano**_ è nata nel gennaio 2009 (in seguito allo
scioglimento avvenuto nella notte tra il 31 dicembre 2008 e il 1º gennaio 2009
della _Galassia di Chicco e Doretta_ ) per riunire i cori infantili e di voci
bianche nati ispirandosi all'Antoniano, allo Zecchino d'Oro e, più in
particolare, al _Piccolo Coro "Mariele Ventre" dell'Antoniano_.

Il 4 marzo 2001 si sono riuniti a Gorgonzola otto Piccoli Cori che diedero
vita al concerto dedicato a Mariele Ventre intitolato _"Dal cielo con amore"_.
Durante l'incontro questo gruppo (finora informale) di cori di voci bianche
prese il nome di _Galassia di Chicco e Doretta_.

Nel maggio 2001 la _Galassia_ contava già 14 cori partecipanti.

Il 22 giugno 2002 si svolse a Sassari la seconda edizione del concerto _"Dal
cielo con amore"_.

Nel novembre 2002 i cori erano già passati da 14 a 23.

Di grande importanza è stato anche il 4o Raduno dei Cori della Galassia,
manifestazione svoltasi a Caorle il 19 giugno 2004 organizzata dal Coro
Arcobaleno di Caorle (diretto a quel tempo da Maria Fiorella Ventinelli e
attualmente dalla cantante Maria Dal Rovere) in collaborazione con il Comune
di Caorle, presentata da Cino Tortorella, che ha visto la presenza di ben 21
piccoli cori appartenenti alla Galassia per un totale di circa 750 bambini
provenienti da tutta Italia.

La _Galassia_ ha partecipato alla Chiusura del Giubileo, alla Festa della
Mamma 2001, all’ _Incontro Nazionale delle Famiglie con il Papa_ del 2001 -
tutte occasioni trasmesse su Rai 1. Il 25 dicembre 2005 ha partecipato alla
trasmissione _Natale da Favola_ (che si svolge ogni anno negli studi
dell'Antoniano), cantando _Mariele chi è?_ insieme al _Piccolo Coro "Mariele
Ventre" dell'Antoniano_.

Altri progetti

