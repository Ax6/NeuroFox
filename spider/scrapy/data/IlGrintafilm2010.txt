«Tu non mascheri le tue opinioni»

_**Il Grinta**_ ( _True Grit_ ) è un film del 2010 diretto da Joel ed Ethan
Coen, con Jeff Bridges, Matt Damon, Hailee Steinfeld e Josh Brolin,
adattamento cinematografico dell'omonimo romanzo dello scrittore Charles
Portis pubblicato a puntate nel 1968 sulla rivista _The Saturday Evening Post_
, più fedele rispetto al precedente omonimo film del 1969, quest'ultimo
interpretato da John Wayne.

Il racconto è narrato dalla protagonista Mattie Ross, la quale, da adulta,
spiega come suo padre sia stato ucciso da un uomo della zona, Tom Chaney,
quando ella aveva appena 14 anni. Chaney si diede alla fuga dopo l'assassinio
con i cavalli del padre di Mattie e due dei suoi pezzi d'oro "della
California".

Mentre riconosce il corpo del padre, la giovane Mattie cerca di trovare
qualcuno che la aiuti a vendicare la morte del padre, rintracciando e
uccidendo Chaney. Ella riceve tre raccomandazioni, ma sceglie di ingaggiare
Rooster Cogburn, in quanto le è stato descritto come il più spietato. Egli
però inizialmente rifiuta più volte i suoi tentativi di ingaggiarlo.

Nel frattempo, nella casa in cui sta soggiornando Mattie, giunge il ranger
texano La Boeuf, anch'egli sulle tracce di Chaney. La Boeuf lo sta inseguendo
da diversi mesi dopo l'omicidio di un senatore in Texas. Egli le propone di
formare una squadra con Cogburn, unendo così chi conosce il territorio e chi
conosce bene il fuggitivo. Mattie rifiuta l'offerta del texano, poiché questi
vorrebbe portare Chaney in Texas per impiccarlo per l'omicidio precedente,
senza farlo giudicare per quello del padre della giovane.

Dopo essersi assicurata finalmente i servizi di Cogburn, Mattie riceve
istruzioni di incontrarlo la mattina seguente per partire alla caccia del
ricercato, ma il giorno dopo scopre che Cogburn ha lasciato il paese senza
attenderla, lasciandole un biglietto nel quale le intima di tornare a casa e
al contempo la informa che è sulle tracce del bandito. Furibonda per
l'accaduto, la giovane raggiunge Cogburn, nel frattempo alleatosi con La
Boeuf: per farlo attraversa con il suo cavallo il fiume che la divide dai due
oramai in marcia. Sebbene riluttanti, i due accettano la presenza della
giovane, anche se quasi immediatamente il gruppo perde un pezzo: dopo un
litigio, La Boeuf decide infatti di rompere l'accordo con Cogburn e proseguire
per conto suo.

Al calare della notte Mattie e Cogburn giungono presso una capanna isolata, al
cui interno sostano due fuorilegge. Dopo averli immobilizzati, Cogburn tenta
di farsi dare informazioni sul ricercato e fuggitivo, ma il più vecchio
pugnala a morte il compagno più giovane prima di venire ammazzato dallo stesso
Cogburn, il quale raccoglie le ultime confidenze del più giovane, in procinto
di esalare l'ultimo respiro: "Lucky" Ned Pepper e la sua banda stanno per
giungere a quella capanna, reduci da una rapina. Ritenendo, a ragione, che
Chaney sia con loro, Cogburn e Mattie si nascondono dietro delle rocce, in
agguato, aspettando l'arrivo della banda. In quel momento giunge alla capanna
il solitario La Boeuf, che precede i banditi di pochi minuti. All'arrivo della
gang, che cattura La Boeuf al lazo e lo trascina a cavallo per alcuni metri,
ferendolo alla lingua, Cogburn apre il fuoco dal suo nascondiglio, uccidendo
tre membri della gang ma colpendo anche accidentalmente La Boeuf.

Durante la notte Cogburn beve una grande quantità di whiskey, giungendo alla
mattina seguente decisamente ubriaco, e iniziando a discutere con La Boeuf,
con cui si sfida a una gara di abilità con la pistola. Durante il giorno i due
discutono ancora, e verso sera La Boeuf abbandona il gruppo, offeso dallo
sceriffo e certo che ormai le tracce dei fuorilegge siano definitivamente
perdute, e anche Cogburn manifesta l'idea di lasciar perdere tutto e tornare a
casa.

Al risveglio, mentre Cogburn dorme ancora, Mattie si reca in riva al fiume
dove incontra Chaney, che sta facendo abbeverare i cavalli della banda. Dopo
un breve discorso, ella impugna la pistola del padre e gli spara, ferendolo
alla spalla. Il secondo colpo fa cilecca e la giovane, nonostante il tentativo
di Cogburn di correre in suo aiuto, viene presa come ostaggio dalla banda.
Successivamente, dovendo procedere e non avendo cavalli sufficienti per tutti,
Ned lascia la ragazza e Chaney da soli al campo, dando a Chaney un
appuntamento, e intimandogli di non torcere un capello alla ragazza.

Una volta solo, Chaney disobbedisce a Ned e attacca Mattie. Mentre sta per
ucciderla, La Boeuf, richiamato dagli spari, sopraggiunge e lo colpisce alla
testa, facendogli perdere i sensi. La Boeuf spiega alla ragazza che, dopo aver
sentito gli spari in lontananza, era ritornato indietro e aveva incontrato
Cogburn, con cui aveva elaborato un piano. Contemporaneamente Cogburn affronta
i quattro membri rimanenti della gang di Ned, mentre La Boeuf e Mattie
osservano da distanza. A viso aperto, cavalcando contro di essi, li punta
tutti e quattro contemporaneamente dalla sella del suo cavallo in corsa,
colpendoli tutti e ferendo Ned prima di venire disarcionato: ci vorrà
l'intervento di La Boeuf, distante quattrocento metri, per uccidere Ned che si
stava avventando su Cogburn, oramai disarmato.

Proprio in quel momento Chaney rinviene e stordisce La Boeuf. Mattie ingaggia
una breve lotta col criminale e, dopo avergli strappato il fucile, lo uccide.
Ma il rinculo del potente fucile la fa cadere all'interno di un crepaccio di
una vecchia miniera, dove viene morsa da un serpente ad una mano. Cogburn
interviene in suo aiuto e, con l'aiuto di La Boeuf, la tira fuori dalla
grotta. Dopo aver sommariamente estratto il veleno, Cogburn monta in sella con
la bambina e si dirige verso i soccorsi: la corsa, a cavallo prima e a piedi
poi, durante tutta la notte finisce alle luci dell'alba.

Venticinque anni dopo Mattie, oramai quarantenne e con un solo braccio come
risultato dell'amputazione necessaria per salvarla dalla gangrena, riceve un
invito da Cogburn, per incontrarlo al Wild West Show con cui egli si sta
esibendo. Quando arriva sul posto viene informata che Cogburn è morto tre
giorni prima. Il film termina con la sosta della donna sulla lapide di
Cogburn, riflettendo sui momenti intensi passati insieme in precedenza.

Si cominciò a parlare del film sin dal febbraio 2008,[1] tuttavia non venne
confermato fino al marzo dell'anno dopo.[2]

Prima di cominciare le riprese, Ethan Coen disse che il film sarebbe stato un
adattamento più fedele del romanzo di Charles Portis rispetto alla versione
del 1969:

«è in parte una questione di punti di vista. Il libro è interamente raccontato
da una ragazza di 14 anni. Quel tipo di cosa rovescia la sensazione che ti dà,
in un certo modo. Penso che il libro sia molto più divertente di quanto lo
fosse il film, quindi penso che, purtroppo, abbiano perso un sacco di humor,
sia le situazioni che la sua voce. Termina anche in modo diverso rispetto al
film. Si vede il personaggio principale – la bambina – 25 anni dopo, quando
lei è un'adulta. Un altro punto che è un po' diverso dalla trasposizione
cinematografica - e forse questo è solo a causa del tempo in cui fu realizzata
- è che è molto più duro e violento di quanto il film rifletta. Il che fa
parte di ciò che è interessante di questo.[3]»

Mattie Ross «è una rompiscatole»,[4] disse Ethan Coen in un'intervista del
dicembre 2010, «ma c'è qualcosa di profondamente ammirevole di lei nel libro,
da cui eravamo attratti [...] compresa l'etica protestante e presbiteriana di
cui è così fortemente intrisa una ragazza di 14 anni».[4] Joel Coen disse che
Ethan e lui non volevano «pasticciare con quelli che pensavamo fossero una
storia ed un personaggio molto avvincenti».[4] Il produttore del film, Scott
Rudin, affermò che i Coen ebbero un «approccio formale e rispettoso» al genere
western, con la sua enfasi sull'avventura e la ricerca: «il dialetto dei
personaggi, l'amore per il linguaggio che permea tutto il film, lo accomuna ai
loro altri film, ma è il meno ironico per molti aspetti».[4]

Le sessioni di apertura del casting per il ruolo di Mattie Ross, si svolsero
in Texas nel novembre 2009. Il mese successivo, la Paramount Pictures annunciò
un casting per una ragazza dai 12 ai 16 anni, descrivendo il personaggio come
una «giovane donna semplice e dal cuore duro» i cui «insoliti nervi d'acciaio
ed i modi semplici sono spesso sorprendenti».[5] La Steinfeld, che allora
aveva 13 anni, venne selezionata tra un gruppo di 15.000 aspiranti al ruolo.
«È stato, come si può immaginare, la fonte di un sacco di ansia», disse Ethan
Coen al _The New York Times_ , «eravamo coscienti che se la ragazza non avesse
funzionato, non ci sarebbe stato il film».[4]

Il film venne girato nell'area di Santa Fe, Nuovo Messico, nel marzo e aprile
2010, così come a Granger e Austin, nel Texas.[6] Il primo trailer venne
distribuito a settembre.[7] Per la parte finale del film, si rese necessaria
una controfigura con un solo braccio per Elizabeth Marvel (che ha interpretato
Mattie da adulta). Dopo un appello a livello nazionale, i fratelli Coen
ingaggiarono la ventinovenne Ruth Morris, un'assistente sociale e studentessa
nata senza l'avambraccio sinistro.[8]

Negli Stati Uniti è stato distribuito dalla Paramount Pictures il 22 dicembre
2010, mentre in Italia è uscito il 18 febbraio 2011.[9]

Altri progetti

