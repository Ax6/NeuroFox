**Gene Kelly** , nome completo **Eugene Curran Kelly** (Pittsburgh, 23 agosto
1912 – Beverly Hills, 2 febbraio 1996), è stato un ballerino, attore,
cantante, regista, produttore cinematografico e coreografo statunitense.

Interprete di personaggi scanzonati e affabili, ballerino eclettico e
coreografo dal talento fortemente innovativo, Kelly portò uno stile di danza
energico e atletico in alcuni tra i maggiori musical statunitensi, come _Un
americano a Parigi_ (1951) e _Cantando sotto la pioggia_ (1952).

L'American Film Institute ha inserito Kelly al quindicesimo posto tra le più
grandi star della storia del cinema.[1]

Gene era figlio di James Kelly, un commerciante di grammofoni di Peterborough
in Ontario, e di Harriet Curran, entrambi nati da immigrati irlandesi di
Derry. Terzo di cinque fratelli - Jay, Jim, Gene, Louise e Fred - il piccolo
Gene venne incoraggiato dalla madre a intraprendere gli studi di danza fin da
bambino, assieme al fratello minore Fred, con il quale lavorerà in duo con il
nome di "The Kelly Brothers" in spettacoli amatoriali. Nel 1932 inaugurò la
"Gene Kelly Studio of the Dance", una scuola di danza con sede sia a
Pittsburgh che a Johnstown, in cui insegnerà assieme ai fratelli Fred e
Louise. Si diplomò alla Peabody High School e frequentò l'Università di
Pittsburgh, dove entrò nella confraternita Phi Kappa Theta e conseguì nel 1933
la laurea in Economia.

Agli inizi della sua carriera a Broadway, apparve nello spettacolo _Leave It
To Me_ di Cole Porter, in qualità di ballerino di supporto della cantante Mary
Martin, durante l'esecuzione del numero _My Heart Belongs to Daddy_. Nel 1940
ottenne il ruolo principale nella pièce _Pal Joey_ di Richard Rodgers e Lorenz
Hart, che gli fece guadagnare fama a livello nazionale. In questo periodo
lavorò inoltre come coreografo in diversi spettacoli, inclusa la produzione di
_Best Foot Forward_ (1941).

Kelly debuttò sul grande schermo nel film _For Me and My Gal_ (1942), accanto
a Judy Garland, affermandosi definitivamente due anni più tardi in _Fascino_
(1944), al fianco di Rita Hayworth. Il film ebbe molto successo e fu il primo
per il quale Kelly lavorò a buona parte delle coreografie. Nel 1946 ricevette
una nomination agli Oscar come miglior attore per il film _Due marinai e una
ragazza (Canta che ti passa)_ (1945), accanto a Frank Sinatra, con cui girerà
successivamente _Facciamo il tifo insieme_ (1949) e _Un giorno a New York_
(1949).

Nella prima metà degli anni cinquanta, Kelly toccò l'apice della carriera
quale protagonista di due indimenticabili classici di Hollywood, _Un americano
a Parigi_ (1951) e _Cantando sotto la pioggia_ (1952), quest'ultimo co-diretto
con Stanley Donen, con il quale aveva già collaborato alla regia di _Un giorno
a New York_. Dagli anni sessanta si dedicò a vari progetti, fra i quali la
regia e alcune produzioni televisive.

Le scene più memorabili dei suoi film includono:

È stato il primo artista statunitense a coreografare e mettere in scena un
balletto all'Opéra di Parigi.

Dopo essere stato colpito da due ictus, Kelly morì il 2 febbraio 1996, a
Beverly Hills, California, all'età di 83 anni. Il suo corpo venne cremato.

Kelly si sposò tre volte:

Nel 1951 Kelly venne insignito di un Oscar onorario “in apprezzamento della
sua versatilità come attore, cantante, regista e ballerino, e in particolare
per i suoi spettacolari successi nell'arte della coreografia cinematografica”.
Il premio gli venne nuovamente consegnato durante la cerimonia degli Academy
Awards del 1984, dopo che la statuetta andò perduta in un incendio che aveva
distrutto la residenza dell'attore l'anno precedente.

Nel 1956 vinse un Orso d'Oro al Festival di Berlino per il film _Trittico
d'amore_ , mentre nel 1960 gli venne conferita la Légion d'honneur dal governo
francese. Ottenne anche un premio alla carriera dall'American Film Institute
nel 1985 e, nel 1994, fu insignito della National Medal of Arts dal Presidente
Bill Clinton, ma all'epoca le sue cattive condizioni di salute non gli
consentirono di ritirare di persona l'onorificenza.

Nelle versioni in  italiano dei suoi film, Gene Kelly è stato  doppiato da:

Altri progetti

