_**Gaeltacht**_ (/'gue:ltaxt/) è una parola gaelica che identifica delle zone
nell'isola d'Irlanda dove è ancora correntemente in uso la lingua irlandese al
posto del ben più diffuso inglese.

Queste oasi linguistiche nacquero nei primi anni dello Stato Libero d'Irlanda,
durante la riscoperta del gaelico e delle tradizioni culturali, aspetti
portati in auge dalla ventata nazionalista che aveva condotto all'indipendenza
gran parte dell'Irlanda.

Le regioni, molto piccole paragonate all'intera superficie dell'isola, furono
ufficialmente delimitate negli anni cinquanta e non hanno più subito
variazioni, sebbene in molti casi la lingua gaelica abbia visto una netta
diminuzione del suo uso: in varie zone delle aree _Gaeltacht_ è facile
constatare la ormai netta minoranza di soggetti che parlano il gaelico come
lingua primaria rispetto all'inglese.

Le aree _Gaeltacht_ comprendono una popolazione di circa 85.000 persone e sono
situate nel Donegal occidentale, nel Mayo, nel Kerry e infine nelle contee di
Galway e Cork. Ci sono anche due curiosissime e piccolissime oasi _Gaeltacht_
nel Meath e un'altra vicino a Waterford.

Le aree in questione sono protette dal _Department of Community, Rural &
Gaeltacht Affairs_, coadiuvato dal "Ministero per la lingua gaelica" che si
occupa anche dell'Údarás na Gaeltachta (l'istituto che regola la lingua
gaelica). Il TG4 e Raidió na Gaeltachta sono situate nell'area _Gaeltacht_
vicino a Galway.

Il Ministro per il Gaeltacht Éamon Ó Cuív nei primi anni 2000 ha lanciato una
iniziativa che prevedeva la trasformazione dei segnali stradali delle zone
_Gaeltacht_ da bilingui ad esclusivamente in lingua gaelica. Questa scelta ha
provocato forti polemiche da parte degli abitanti di alcuni villaggi, primo
fra tutti Dingle, secondo i quali l'eliminazione dell'appellativo inglese
danneggerebbe fortemente il turismo, uno dei settori economici principali
della zona, in quanto gli stranieri avrebbero difficoltà a distinguere le
zone. Soprattutto a Dingle è iniziata una diatriba con le insegne fra il
Consiglio della contea, il governo e gli abitanti: il primo dà ragione al
villaggio e chiede la sostituzione del cartello, il secondo minaccia la revoca
dello status _gaeltacht_ ed i terzi già si sono adoperati scrivendo a
pennarello su ogni cartello la parola _Dingle_ sotto il corrispettivo gaelico.

  

In Irlanda i segnali stradali relativi alle località (sia di direzione che di
benvenuto) delle zone non-Gaeltacht, quindi in quasi tutto il territorio, sono
bilingui, con l'indicazione in stampatello col nome più diffuso in inglese,
mentre in corsivo sopra in lingua gaelica, come dimostra l'immagine di esempio
a destra.

