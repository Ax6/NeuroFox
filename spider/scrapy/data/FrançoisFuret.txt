**François Furet** (Parigi, 27 marzo 1927 – Tolosa, 12 luglio 1997) è stato
uno storico francese, tra i più importanti studiosi della Rivoluzione
francese.

Appartenente a una famiglia parigina della classe agiata, Furet entra nel 1949
nel Partito Comunista Francese come molti altri storici di chiara fama a
quell'epoca. Tuttavia abbandona il partito nel 1956 dopo l'invasione sovietica
dell'Ungheria, pur mantenendosi sempre vicino alle posizioni politiche
socialiste. Dopo aver abbandonato gli studi universitari per alcuni anni a
causa della tubercolosi si laurea in Storia a Parigi nel 1954. Inizia
l'attività giornalistica presso il France-Observateur, divenuto poi nel 1964
soprattutto grazie al suo contributo il Nouvel Observateur. Nel 1955 entra nel
_Centre national de la recherche scientifique_ (CNRS), dove inizia gli studi
sui temi della Rivoluzione francese.

Nel 1960 entra quindi nella prestigiosa École des hautes études en sciences
sociales (allora VI sezione dell'École Pratique des Hautes Études), di cui
diventa anche direttore tra il 1977 e il 1984. Nel 1984 è chiamato a dirigere
l'Istituto Raymond Aron e poi la Fondazione Saint-Simon. Nel 1997 diviene
membro dell'Académie Française. Alla sua attività di insegnamento liceale
segue quella universitaria. È stato docente presso l'Università di Chicago
mentre l'Università Harvard gli ha conferito una laurea ad honorem.

Furet muore nel 1997 all'età di settant'anni per un infarto durante una
partita di tennis con alcuni amici nella sua casa di campagna. Gli è stata
dedicata una scuola alla periferia di Parigi e un premio annuale in storia.

La sua notorietà è legata soprattutto alle tesi critiche che maturò riguardo
alla corrente storiografica marxista sulla Rivoluzione francese dominante in
quegli anni, soprattutto criticando il dogmatismo della storiografia di Albert
Soboul. Egli rigettò l'interpretazione di moda della Rivoluzione come frutto
di lotte di classe, di scontro aristocrazia-borghesia (vincente) e poi
borghesia-proletariato (perdente).

Nella Rivoluzione vide invece una lotta unitaria per l'affermazione degli
ideali liberali e democratici, che non furono soffocati sotto la dominazione
di Napoleone Bonaparte, ma tornarono a spingere la Francia nelle successive
rivoluzioni del 1830, del 1848 e del 1871.

La Rivoluzione portò soprattutto alla riscoperta della politica come ha
affermato anche Michel Vovelle e per la sua carica profetica sintetizzò tutti
gli avvenimenti dei due secoli successivi, ovvero la lotta per la democrazia,
i problemi del liberalismo e l'avvento delle dittature demagogiche.
L'interesse di Furet ebbe a oggetto anche il marxismo, il comunismo e la loro
influenza sulla storia del XX secolo.

Furet è stato insignito del premio Tocqueville e del premio Hannah Arendt per
il suo contributo allo studio della politica e delle scienze sociali.

Tra le sue principali opere tradotte in italiano vi sono:

