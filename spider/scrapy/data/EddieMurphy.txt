**Edward Regan "Eddie" Murphy** (New York, 3 aprile 1961) è un attore, comico,
doppiatore, autore televisivo, cabarettista e cantante statunitense[1].

Eddie Murphy nasce nel 1961, figlio di Charles Edward Murphy e sua moglie
Lillian. Suo padre abbandonò la famiglia quando Eddie aveva solo tre anni e
morì cinque anni dopo. Incominciò la sua carriera di attore all'età di 19
anni, nello show televisivo della NBC _Saturday Night Live_ , subito dopo il
diploma alla Roosevelt Junior-Senior High School. Secondo una delle autrici
del programma, Margaret Oberman, Murphy e Bill Murray sono stati i due artisti
di maggior talento nella storia dello show. Murphy lasciò il programma a metà
della stagione 1983-1984.

In seguito partecipò a molte commedie, come quelle della serie _Beverly Hills
Cop_ , per le quali ricevette la _nomination_ per il Golden Globe come miglior
attore in una commedia per tre anni consecutivi. Murphy è anche un apprezzato
doppiatore, e ha prestato la voce, tra gli altri, a Ciuchino, l'asino dei film
_Shrek_ , e al dragone Mushu, nel film d'animazione della Walt Disney Pictures
_Mulan_. Nel 1992 partecipa al video di Michael Jackson "Remember the time",
dove interpreta il ruolo del Faraone, mentre nel 1993 pubblica un album per
scopi umanitari, "Love's alright", e nel singolo Whatzupwitu canta insieme a
Michael Jackson.

In molti dei suoi film ha avuto più di un ruolo, oltre a quello del
protagonista: ad esempio ne _Il professore matto_ (1996), il remake del film
di Jerry Lewis _Le folli notti del dottor Jerryll_ , nel quale Murphy
interpreta diversi membri della famiglia Klump, oltre a Sherman Klump/Buddy
Love, e ne _La famiglia del professore matto_ , assieme a Janet Jackson, nel
2000 e in _Norbit_ , dove interpreta il protagonista, la sua malvagia, obesa e
volgare moglie Rasputia e il padre adottivo del protagonista Mr. Wong, nel
2007. Dopo tre anni di solo doppiaggio, Eddie Murphy torna con il musical
_Dreamgirls_ , interpretando il cantante James "Thunder" Early, con cui
riceverà la sua prima nomination agli Oscar come miglior attore non
protagonista, ma gli verrà preferito a sorpresa Alan Arkin di _Little Miss
Sunshine_. In compenso si può consolare con la sua prima vittoria ai Golden
Globe, dopo 4 nomination andate a vuoto.

Nel 2011 Murphy è co-protagonista con Ben Stiller del film di Brett Ratner
_Tower Heist - Colpo ad alto livello_ , dove interpreta un ladro che si unisce
a un gruppo di uomini laboriosi che scoprono di essere vittime dello schema
Ponzi di un ricco uomo d'affari, e progettano di rapinare la sua residenza in
un grattacielo.[2] L'anno successivo è protagonista del film di Brian Robbins
_Una bugia di troppo_ , girato quasi interamente nel 2008; la pellicola è un
fallimento sia di critica sia di pubblico, e in diversi paesi esce direct-to-
video. Dopo quattro anni di assenza, Murphy torna sugli schermi come co-
protagonista del film di Bruce Beresford _Mr. Church_ insieme a Britt
Robertson.[3]

Fratello minore dell'attore Charlie Murphy, morto di leucemia a 57 anni il 12
aprile 2017, Eddie Murphy è membro della Massoneria ( _Hollywood Lodge No.
542_ ).[4][5]

Prima del matrimonio con Nicole Mitchell, Murphy ha avuto due figli: Eric
(1989) nato dalla relazione con Paulette McNeely, e Christian (1990),
concepito con la responsabile dei casting Tamara Hood. Ha anche avuto una
relazione con la cantante Whitney Houston.

Nel 1988 ha conosciuto la modella Nicole Mitchell che ha sposato il 18 marzo
del 1993 da cui ha avuto cinque figli: Bria Liana (1989), Miles (1992), Shayne
Audra (1994), Zola Ivy (1999) e Bella Zahra (2002). Nel 2005 la Mitchell
chiese il divorzio ottenendolo nell'aprile del 2006.

Dopo il divorzio dalla Mitchell, frequenta la cantante Melanie Brown, dalla
quale nasce Angel, come confermato da un test del DNA chiesto dalla donna[6].
Nell'estate 2007 riconosce la figlia, dopo che Mel B lo aveva citato in
giudizio[7].

Il 1º gennaio 2008 sposa la donna d'affari Tracey Edmonds con una cerimonia
privata al largo di Bora Bora, decidendo di non far riconoscere il matrimonio
negli Stati Uniti, ottenendo così di fatto la separazione. Dal 2012 è compagno
della modella Paige Butcher, da cui ha avuto una figlia (la nona), Izzy Oona,
nata il 2 maggio 2016, e il decimo figlio, Max Charles, nato il 30 novembre
2018.

Nel 2010, in occasione dell'entrata in vigore negli Stati Uniti di nuove
normative inerenti i mercati finanziari, il presidente della Commodity Futures
Trading Commission, Gary Gensler, ha colloquialmente ribattezzato « _Eddie
Murphy Rule_ » l'insieme della direttive a contrasto dell' _insider trading_ ,
traendo ispirazione dalla trama di uno dei più noti titoli di Murphy, _Una
poltrona per due_ del 1983.[8]

Fino al 2009, con il film _Immagina che_ , Eddie Murphy fu doppiato
esclusivamente da Tonino Accolla. In seguito l'attore è stato doppiato da:

Da doppiatore è stato sostituito da Nanni Baldini nella saga di _Shrek_ e da
Enrico Papi in _Mulan_.

Altri progetti

