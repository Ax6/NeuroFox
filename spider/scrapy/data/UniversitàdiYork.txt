L' **Università di York** (in inglese _University of York_ ) è un'università
presente nella città di York. Fondata nel 1963, comprende più di trenta
dipartimenti e centri di ricerca nelle aree delle discipline umanistiche,
scientifiche e dell'ingegneria. Nonostante la recente fondazione, l'Università
di York ha acquisito rapidamente una forte reputazione a livello nazionale e
internazionale. York è stata nominata l'ottava migliore università con meno di
cinquant'anni del mondo, e la prima nel Regno Unito[2]. Insieme alla London
School of Economics, York è l'unica università nel Regno Unito ad avere
spodestato l'Università di Oxford in alcune classifiche per facoltà, dietro
alla Università di Cambridge. L'università si posizione tra le prime 10 del
paese, le prime 20 in Europa e tra le prime 100 nel mondo, secondo la QS World
University Rankings[3]. Più volte insignita del titolo di "Università
dell'anno nel Regno Unito", nel 2012 l'Università di York è stata invitata a
partecipare al Gruppo Russell in quanto leader a livello internazionale nel
campo della ricerca e dell'insegnamento[4].

Il campus si estende su circa 0,82 chilometri quadrati, e incorpora lo _York
Science Park_ e il _National Science Learning Centre_ , e alcuni edifici
storici nel centro della città di York. Ogni anno circa 41 mila studenti,
anche dall'estero, fanno domanda di ammissione all'Università, ma solo una
quota ristretta viene accetta[5]. Nel 2012 erano iscritti quasi 15 mila
studenti, di cui circa 3.500 _postgraduate_[6]. Ogni studente è assegnato a
uno degli otto _college_ dell'Università di York, analogamente a quanto
avviene presso le Università di Oxford, Cambridge, e Durham[7].

La prima istanza di fondazione di una Università a York venne presentata a
Giacomo I d'Inghilterra nel 1617. Un successivo tentativo di istituzione di un
centro universitario a York risale al 1903, quando venne proposta la
costituzione della _Victoria University of Yorkshire_[8].

L'università venne aperta nel 1963 con l'ammissione del primo corpo di 200
studenti e le strutture erano incentrate sull'edificio storico King's Manor
nel centro di York e Heslington Hall nel villaggio di Heslington appena fuori
città. L'anno successivo, inizia la costruzione del campus a Heslington che
ora rappresenta il centro dell'attività didattica e di ricerca
dell'Università.

Il carattere dell'università è stato fin dall'inizio quello di fornire una
istruzione di alta qualità al di fuori delle tradizionali università di
Oxford, Cambridge e Durham, coniugando alcuni aspetti tradizionali, come la
presenza di _college_ e l'istruzione attraverso il sistema tutoriale e
seminariale, tipico di Oxford e Cambridge, con una struttura con le
caratteristiche del campus americano. Gli studenti sono stati subito coinvolti
nella _governance_ dell'università a tutti i livelli; sistema che permane
ancora oggi e che è stato adottato anche da altre università[9]

I lavori per la costruzione del campus universitario iniziarono nel 1964 nei
pressi di Heslington. Nel campus sono stati costruiti laghi artificiali e
colline sulla base del progetto dell'architetto Andrew Derbyshire. I vari
edifici, college e dipartimenti sono collegati da sentieri coperti e ponti.

Il centro del campus è Central Hall, un auditorium usato per concerti,
rappresentazioni teatrali ed esami di fine anno. Central Hall ha ospitato
concerti di The Wailers, George Melly, Soft Machine, Pink Floyd, and Paul
McCartney. Dopo un danneggiamento nel 1985 durante un concerto pop,
l'auditorium non è stato più autorizzato a ospitare concerti di musica pop.
Central Hall viene ora utilizzato prevalentemente per concerti di musica
classica, anche se vi sono state eccezioni. Concerti possono essere tenuti
anche nell'auditorium del dipartimento di musica.

Il lago del campus, _Scullion's Lake_ è divenuto l'habitat di una vasta
popolazione di anatidi selvatici, tra cui oche selvatiche, oche canadesi, oche
facciabianca, oche delle nevi, folaghe, gallinelle, nonché varie specie di
anatre. Vi è anche una crescente popolazione di cigni e cigni neri e svassi
maggiori, diventando un santuario protetto per gli uccelli. Su base stagionale
e con apposita licenza ne è permessa la pesca.

Vi è anche una discreta presenza di conigli.

Il campus ha numerose strutture sportive sia all'aperto, sia al coperto.

Posta al centro della città di York, a circa tre chilometri dal campus, King's
Manor ospita i dipartimenti di Archeologia, Studi medioevali e studi sul XVIII
secolo.

L'Università di York condivide con Oxford, Cambridge, e Durham il sistema
basato sulla vita collegiale. Ci sono otto _college_ dell'Università di York,
e ogni studente deve essere membro di uno. Tutti i college hanno lo stesso
status, ma ognuno ha un proprio regolamento. Il college è gestito da una
commissione eletta dai docenti e dagli studenti e viene presieduto da un
Provost. I college sono composti da studenti _undergraduate_ e _postgraduate_
, nonché docenti, in modo da rappresentare tutte le discipline.

In ordine cronologico di costruzione i nove college sono:

Accanto ai college, vi sono residenze universitarie fuori dal campus, tra cui
_Constantine House_ , _54 Walmgate_ e _Fairfax House_.

Nel 2003 l'università ha pianificato l'espansione del campus per ospitare
altri 5 mila studenti[10][11] e nuovi dipartimenti come quello di legge e di
odontoiatria[12].

Fino al 2003 i piani di espansione dell'università erano stati sottoposti alle
restrizioni urbanistiche della città di York che imponeva il limite massimo
del 20% di area del capus su cui era possibile costruire edifici.

Nel 2003, i piani di espansione prevedevano una estensione del campus di 117
ettari, che avrebbe assunto il nome di _Heslington East_ , a immagine
dell'esistente campus _Heslington West_. Dopo un processo di consultazione
pubblica durato circa 3 anni, il piano ha ricevuto il via libera nel maggio
2007 per il progetto di espansione di circa mezzo miliardo di sterline.[13]

Il campus orientale è stato inaugurato il 29 aprile 2010 dal principe Andrea,
duca di York[14], divenendo operativo il successivo ottobre con il
trasferimento di diversi dipartimenti.

I criteri di selezione per l'ammissione all'università son competitivi.
Secondo i dati degli studenti ammessi a York, il punteggio UCAS medio è di 450
punti[15]. Il voto _A_ nelle materie avanzate, A-level, sono equivalenti a 120
punti, mentre una _A_ nelle materie meno avanzate, dà 60 punti secondo il
sistema UCAS. Pertanto, lo studente ammesso a York in media deve ottenere _A_
in almeno 4 materie a livello avanzato. York, insieme a poche altre università
britanniche, richiede il voto _A*_ in alcune specifiche materie per l'accesso
ad alcuni corsi di laurea[16]. A seconda della Facoltà, il voto minimo di
maturità per uno studente italiano si colloca tra 80/100 e 90/100 a seconda
dell'anno e del livello di domande pervenute[17]. Il soddisfacimento del voto
minimo, tuttavia, non è sufficiente per l'ammissione, in quanto vengono presi
in considerazione, inoltre, le materie sostenute nel corso degli studi, le
attività extra-curriculari, il tema di presentazione dello studente, il
livello di conoscenza della lingua inglese.

Altri progetti

