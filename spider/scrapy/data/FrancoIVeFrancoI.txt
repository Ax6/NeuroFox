«Ho scritto t'amo sulla sabbia  
e il vento poco a poco  
se l'è portato via con sé...»

**Franco IV e Franco I** erano un duo beat, composto da **Francesco Romano** e
**Francesco Calabrese**.

Il loro nome resta legato al grande successo _Ho scritto t'amo sulla sabbia_.

Francesco (Franco) Romano (nato a Napoli il 26 luglio 1946) conosce Francesco
Calabrese, che tutti chiamano Franco (anche lui napoletano, nato il 10 marzo
1943) durante una vacanza ad Ischia nell'estate del 1966.

Fanno parte di una compagnia in cui ci sono ben 8 ragazzi che si chiamano
Franco, ed una loro amica francese li numera per distinguerli, Calabrese è
_Franco I_ e Romano _Franco IV_. Questo aneddoto fornirà in seguito alla casa
discografica lo spunto per il loro nome d'arte.

I due hanno avuto esperienze in vari gruppi, Calabrese ha anche suonato spesso
nei locali frequentati dai militari americani; sono entrambi amanti delle
sonorità d'oltreoceano, di Bob Dylan e Simon & Garfunkel, per cui iniziano a
suonare insieme e a comporre canzoni, apprezzate dagli amici che li spingono a
provare a cercare una casa discografica.

Provano quindi prima a Roma e poi a Milano, e riescono in breve tempo a
firmare un contratto con la Style, casa discografica gestita da Gino Mescoli,
musicista autore tra le tante canzoni di _Amore scusami_ per John Foster.

I primi 45 giri risentono molto dell'influenza delle sonorità beat; Romano e
Calabrese sono anche autori delle canzoni ma, non essendo iscritti alla Siae,
i brani vengono firmati da Mescoli, che usa due pseudonimi, _Sharade_ e
_Sonago_ (quest'ultimo è il cognome della moglie).

Nel 1968 partecipano ad Un disco per l'estate con la canzone _Ho scritto t'amo
sulla sabbia_ : il brano si classifica al terzo posto, il vincitore è Riccardo
Del Turco con _Luglio_ , ma comunque il duo ha centrato il segno, e qualche
giorno dopo a Torino, al _Le Roi_ , il locale registra il tutto esaurito per
sentirli suonare, con molte persone che non riescono ad entrare.

_Ho scritto t'amo sulla sabbia_ riscuote anche un successo molto grande di
vendite, rimanendo al primo posto in classifica per due settimane; in questo
periodo Calabrese è militare (alla manifestazione ha suonato con una parrucca
imposta dalla casa discografica per nascondere il taglio dei capelli), quindi
il successo non viene coltivato come si dovrebbe.

L'anno successivo ritornano ad Un disco per l'estate con _Sole_ , che riscuote
un buon successo ma senza dubbio inferiore rispetto al precedente 45 giri. I
dischi successivi si spostano progressivamente verso un genere più melodico, e
segnano anche un deciso calo di vendite. Nel 1970 partecipano nuovamente a Un
disco per l'estate con _Tu bambina mia_ , ma non riescono ad arrivare in
finale.

Cambiano quindi casa discografica, passando nel 1971 alla Fonit Cetra, ma dopo
un altro 45 giri, _Gipsy Madonna_ , con cui partecipano ad Un disco per
l'estate il duo si scioglie, poiché Romano preferisce abbandonare la musica
per dedicarsi alla professione di docente e specialista in fisica sanitaria;
la cosa ha anche strascichi legali, per la rottura del contratto con la casa
discografica, e rovina i rapporti tra i due cantanti.

Francesco Calabrese prosegue l'attività, avvicinandosi ancora di più al genere
melodico; il suo disco più noto è _Incredibile voglia di te_ , scritta da
Mimmo Di Francia ed incisa anche da Peppino Di Capri, e tuttora continua ad
esibirsi in concerto, usando il nome _Franco I e Franco IV_ ed esibendosi
insieme a un giovane molto somigliante a Franco Romano, il chitarrista Carlo
Manguso, Tommaso Sole, Franco Cantelmo e Raimondo Genovese.

