**Erich Seligmann Fromm** (Francoforte sul Meno, 23 marzo 1900 – Muralto, 18
marzo 1980) è stato uno psicologo, sociologo, filosofo, psicoanalista ed
accademico tedesco.

Erich Fromm nacque a Francoforte sul Meno da una famiglia di religione ebraica
molto osservante. Nel 1922 ottenne il dottorato in sociologia all'università
di Heidelberg con una tesi dal titolo _Sulla funzione sociologica dellalegge
giudaica nella Diaspora_. In seguito studiò psicologia all'Università di
Monaco e all'Istituto di Psicoanalisi di Berlino, dove venne analizzato da
Hans Sachs e dove seguì le lezioni di alcuni dei più famosi esponenti del
movimento freudiano tra i quali Theodor Reik. Nel 1926 incominciò a esercitare
la professione presso il sanatorio psicoanalitico di Heidelberg di Frieda
Fromm-Reichmann che sposò il 16 giugno 1926 e da cui divorziò nel 1931. Nel
1930 divenne membro del famoso Istituto di ricerche sociali di Francoforte al
quale era legato il gruppo di studiosi che diede vita alla cosiddetta scuola
di Francoforte e nello stesso anno pubblicò la sua prima tesi sulla funzione
delle religioni su una rivista edita da Freud, chiamata _Imago_.

Iniziò la sua carriera come psicoanalista freudiano ortodosso a Berlino. Dopo
la presa del potere in Germania da parte dei nazisti Fromm si trasferì prima a
Ginevra e il 25 maggio 1934 emigrò negli Stati Uniti dove compose quasi tutte
le sue opere. Esattamente sei anni dopo, il 25 maggio 1940, diventò cittadino
statunitense. Il 24 luglio 1944 sposò Henny Gurland, la quale nel 1948 si
ammalò e morì soltanto quattro anni dopo, il 4 giugno 1952. Dopo circa un anno
e mezzo Fromm si sposò per la terza volta il 18 dicembre 1953 con Annis Glove
Freeman.

Fromm visse e insegnò in varie università degli Stati Uniti fra le quali la
Columbia, la Yale e la New York University fino al 1950, quando si trasferì a
Cuernavaca, in Messico. Nel 1955 fu chiamato a dirigere il dipartimento di
psicoanalisi dell'Università Nazionale di Città del Messico. Con Karen Horney
e Harry Stack Sullivan si distinse in questo periodo come uno dei principali
esponenti di quell'indirizzo "culturalista" che riuniva i freudiani
revisionisti, protesi a sottolineare l'influenza dei fattori sociali nella
formazione della personalità umana.

Nel 1974 si trasferì in Svizzera, a Muralto, dove morì cinque giorni prima del
suo ottantesimo compleanno il 18 marzo 1980.

A partire dal suo primo lavoro del 1941, _Fuga dalla libertà_ gli scritti di
Fromm furono notevoli tanto per il loro commento sociale e politico quanto per
i loro fondamenti filosofici e psicologici. Infatti, _Fuga dalla libertà_ è
considerata come una delle opere fondanti della psicologia politica. Il suo
secondo lavoro importante, _Dalla parte dell'uomo - indagine sulla psicologia
della morale_ , pubblicato per la prima volta nel 1947, ha continuato e
arricchito le idee di Fuga dalla libertà. Considerati insieme, questi libri
hanno delineato la teoria del carattere umano di Fromm, che è stata una
naturale eredità della teoria di Fromm della natura umana. Il libro più
popolare di Fromm è stato _L'arte di amare_ , un bestseller internazionale
pubblicato per la prima volta nel 1956, che ha riassunto e completato i
principi teorici della natura umana trovati in _Fuga dalla libertà_ e _Dalla
parte dell'uomo_ , principi rivisitati in molte altre opere di Fromm.

Il culmine della filosofia politica e sociale di Fromm si trova nel suo libro
_Psicoanalisi della società contemporanea_ , pubblicato nel 1955. In esso
Fromm poneva argomenti a favore di un modello di socialismo democratico e
libertario, di stampo fortemente umanista.

I pensatori che contribuirono maggiormente alla formazione del suo pensiero
furono i Profeti, Marx e Bachofen[1] e proprio partendo in primo luogo dai
primi lavori di Karl Marx, egli poneva l'enfasi sull'ideale della libertà
personale, mancante nei paesi del socialismo reale, giudicati essere come una
forma di capitalismo di stato lontani dall'ideale marxista di libertà. Egli
vedeva all'opera, tanto in Occidente quanto nell'Europa Orientale, delle
strutture sociali disumanizzanti dominate dagli apparati burocratici, con il
risultato di un universale fenomeno sociale di alienazione.

Egli divenne quindi uno dei fondatori del movimento dell'Umanesimo Socialista,
promuovendo la conoscenza dei primi lavori di Marx e del suo messaggio
umanista presso il pubblico negli USA ed in Europa occidentale. All'inizio
degli anni sessanta, Erich Fromm pubblica due libri sul pensiero di Marx, a
suo parere profondamente travisato dalle università in Occidente e dagli
apparati statali in Europa Orientale: _Il concetto di Uomo in Marx_ e _Oltre
le catene dell'illusione: il mio incontro con Marx e Freud._

In questa ultima opera egli dimostra la profonda affinità fra la visione di
Marx e quella di Freud sulla natura umana ed il carattere disumanizzante della
società capitalista.

Fromm non fu mai attivo politicamente e non si iscrisse mai a un partito
politico[1] ma diede il suo contributo, in America, per contrastare il
fenomeno del maccartismo di quegli anni. A questo periodo risale infatti
(1961) l'articolo _Potrà l'uomo prevalere? Un'indagine sui fatti e le finzioni
della politica estera_.

Uno dei maggiori interessi politici di Fromm era rivolto al movimento
pacifista internazionale, e nella lotta contro gli armamenti nucleari ed il
coinvolgimento statunitense nella guerra in Vietnam.

Nel 1968 diede il suo sostegno alla campagna per la nomina presidenziale
dell'allora senatore democratico Eugene McCarthy. In seguito alla sconfitta di
Eugene McCarthy. Nel 1974, pubblica un articolo dal titolo _Commenti sulla
politica di distensione_ , in occasione di un'audizione presso la Commissione
Affari Internazionali del Senato statunitense.

Fromm distingue tra **istinti** e **pulsioni** : i primi, di origine
filogenetica, sono bisogni primari ancestralmente legati al mondo animale e
creano comportamenti rigidi e fissati organicamente (bisogni fisiologici come
sessualità, fame, sete, etc.), le seconde, invece, sono frutto dell'evoluzione
ontogenetica dell'uomo e riguardano principalmente la sfera del desiderio e
dei bisogni secondari di tipo psichico e spirituale nonché la naturale
tendenza ad aggregarsi per dare vita a delle comunità. Fromm identifica i
seguenti otto bisogni psicologici basilari:

Per Fromm, la **personalità** è l'insieme delle qualità psichiche ereditarie
ed acquisite dell'individuo che ne definiscono prima il temperamento, quindi
il carattere attraverso un processo evolutivo di **adattamento** quale
compromesso tra i bisogni interni e le richieste esterne. Il **carattere**
dell'uomo è quindi inteso come il modo in cui l'individuo usa la propria
energia psichica in funzione delle proprie esigenze individuali in un dato
contesto sociale ed ambientale.

Il **processo di formazione** ha due principali dimensioni:

L'uomo instaura poi relazioni positive con il mondo attraverso:

La socializzazione può essere tuttavia turbata dalla comparsa di almeno uno di
quattro ben precisi atteggiamenti che Fromm identifica nel masochismo, nel
sadismo, nella distruttività e nel conformismo.

Il rapporto con il mondo diviene produttivo mediante il giusto ed equlibrato
connubio fra _ragione_ e _amore_.

Fromm ha anche ripreso, in modo autonomo ed originale nonché lungimirante,
l'analisi delle categorie dell'avere e dell'essere nel suo best seller _Avere
o essere?_ (1976), vedendovi le due modalità fondamentali con cui si esplica
l'esistenza d'ogni essere umano. Per Fromm, mentre l' _avere_ coincide con la
dimensione dello sfrenato consumismo e del gretto possesso, proprio della
società opulenta e capitalistica nella quale «se uno _non ha_ nulla _non è_
nulla», l' _essere_ invece coincide con quella libera e globale realizzazione
di sé medesimi di cui hanno parlato i grandi maestri di vita come Buddha,
Gesù, Meister Eckhart, Karl Marx, Carl Gustav Jung.[2]

Altri progetti

