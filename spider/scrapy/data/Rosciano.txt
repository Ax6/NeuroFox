**Rosciano** è un comune italiano di 3 976[1] abitanti della provincia di
Pescara, in Abruzzo.

Nella frazione di Villa Badessa (in lingua arbëreshe _Badhesa_ ) è presente
l'unica comunità Arbëreshë (italo-albanese) dell'Abruzzo, che fino a qualche
decennio fa aveva conservato l'uso della lingua arbëreshe e tuttora conserva
il rito bizantino greco, secondo l'anno liturgico orientale.

Abitato sin dal neolitico (come testimoniano reperti rinvenuti nelle località
Coccetta e Piano Ciero), e probabilmente _vicus romanus_ (lo dimostrano
l'impianto in laterizio che funge da basamento alla torre del castello, nonché
vari oggetti scoperti nel territorio (tra i quali un sarcofago, suppellettili,
armi), l'area di Rosciano vide l'insediamento di una fara longobarda, posta ai
confini meridionali del ducato di Spoleto lungo la riva sinistra del fiume
Pescara.

Del periodo longobardo restano vari reperti, come un pettine in osso lavorato,
venuto alla luce da una sepoltura presso Villa Oliveti ed una necropoli in
località Piano Fara più varie sepolture lungo il tracciato del Tratturo, ma
anche diversi toponimi come Piano Fara, Colle della Guardia e S. Giovanni alla
Pescara, quest'ultimo in riferimento alla chiesa edificata dai longobardi ai
piedi del colle sul quale, nella seconda metà del secolo XI, Achille
Valignani, Duca di Vacri, fece costruire una torre con la funzione di testa di
ponte per le schiere normanne in movimento alla volta del comitato pinnense.
Intorno a questo elemento fortificato, poi ampliatosi nell'attuale castello,
le popolazioni della fara e quelle circonvicine crearono il primitivo nucleo
abitato di Rosciano. In esso sono situate costruzioni molto antiche, come il
castello medioevale con la torre detta "dei Paladini", edificata dai normanni,
il cui primo comandante militare, Roscio da Montechiaro, ha dato il nome al
paese. Aggregati inizialmente alla contea normanna di Manoppello, il feudo e,
soprattutto, il castello di Rosciano diedero ricovero ai più temibili e famosi
capitani di ventura del tempo (Roscio da Montechiaro, poi Minuccio
dell'Aquila, Giovanni Caldora, Muzio Attendolo Sforza e suo figlio Francesco,
duca di Milano, che guadagnarono al luogo l'epiteto di "Rocca dei Capitani".

Testimonianze della storia del territorio possono essere rintracciate anche
negli antichi libri catastali del XVII e del XVIII secolo, ancora ben
conservati presso la sede comunale e studiati quali importanti fonti per la
storia del paese.

Nel corso del XVIII e del XIX secolo furono aggregate all'originaria
_Universitas Terrae Rusciani_ le attuali frazioni Villa S. Giovanni (già
Commenda di San Giovanni Gerosolimitano per l'Ordine di Malta), Villa Oliveti
(già feudo benedettino di S. Liberatore a Majella nella diocesi di
Montecassino) e Villa Badessa. Quest'ultima è un'isola etnico e linguistica
Arbëreshë. Sebbene questa lingua sia ormai scomparsa nel parlato quotidiano,
tuttavia permane nella ritualità liturgica: vi è situata, infatti, una chiesa
di rito bizantino greco che fa capo all'Eparchia di Lungro, in Calabria.
Provenienti dalla Morea, Corfù e dalla coste dell'Epiro meridionale, le genti
badessane, giunte in Abruzzo per fuggire la dominazione turco ottomana, furono
stanziate nelle terre di Rosciano nel 1743, grazie al beneplacito del re Carlo
III di Borbone.

Nel centro storico si possono ammirare la chiesa dell'Assunzione della Beata
Vergine Maria (detta anche di sant'Eurosia, patrona del paese), con tele del
seicento e del settecento, fra le quali tre tele di Nicola Ranieri da
Guardiagrele datate 1774 ed una _Madonna del Rosario col papa Pio V_ di
fattrice manieristica datata 1581. Vi si trova, inoltre, la graziosa chiesetta
di San Nicola, che conserva una preziosa serie di affreschi rinascimentali
della scuola di Andrea De Litio, il principale artista abruzzese del
quattrocento.

A Villa Badessa si può ammirare la chiesa di rito bizantino greco che fu
costruita intorno alla seconda metà del XVIII secolo e rappresenta il simbolo
religioso delle comunità Albanesi dell'Italia peninsulare. La chiesa di Villa
Badessa conserva una ricca collezione di 77 icone bizantine e post bizantine,
tanto da essere considerata una delle principali raccolta artistiche di icone
dell'Europa Occidentale. Di recente è stato pubblicato il primo catalogo delle
icone badessane, che è già presente in tutte le principali università e musei
d'Italia e d'Europa.

Vi, in Via Italia, funziona un piccolo museo comunale sulle tradizioni
culturali arbëreshë e sul rito religioso greco-bizantino.

Luogo simbolo del paese è la "Torre" o Palazzo De Felice: il puntone, eretto
probabilmente con funzioni di avvistamento e difesa del vasto territorio
circostante, ha una probabile origine medievale, vista anche la presenza di
due monofore ogivali che si aprono nella sua muratura e che sembrerebbero
suggerire una edificazione al XIII secolo, quando Rosciano viene tra l'altro
annoverata nelle fonti (nel 1288) come "Castrum Rosciani". Restano comunque
evidenti le tracce di rifacimenti e modifiche subite nei secoli successivi,
quando il torrione dovette essere annesso alla mole rettangolare del palazzo
dei Di Felice di Casale divenendo tutt'uno con esso. La "Torre" è attualmente
oggetto di una contesa fra l'amministrazione comunale ed un erede della
famiglia originariamente proprietaria del complesso.

Abitanti censiti[2]  

Il Comune di Rosciano è denominato anche Terra del Gusto e di Cultura.

Il paese è ricco di feste e di tradizioni popolari. Fra queste si ricorda la
rappresentazione de _Lu Sant'Andonie_ che si svolge in onore di Sant'Antonio
abate presso la frazione Villa San Giovanni.

Il Comune di Rosciano è famoso in Abruzzo ed in Italia per la sua vocazione
territoriale alla produzione di vino e olio extravergine d'oliva di qualità.
Il Comune è parte delle Città del Vino d'Italia. Per le sue bellezze
artistiche, per la bontà dei suoi vini (nel territorio sono presenti alcune
delle più rinomate aziende vitivinicole abruzzesi) e dei prodotti tipici.

Altri progetti

