**Irwin Allen Ginsberg** (Newark, 3 giugno 1926 – New York, 5 aprile 1997) è
stato un poeta statunitense.

Nacque il 3 Giugno 1926 a Newark, New Jersey, da una famiglia ebraica e crebbe
nella vicina Paterson. Suo padre, Louis Ginsberg, era un poeta e un professore
di liceo e la madre, Naomi Livergant Ginsberg, era affetta da una rara
malattia psicologica che non venne mai correttamente diagnosticata ed era
anche un membro attivo del Partito Comunista e portava spesso con sé Allen e
il fratello Eugene alle riunioni del partito. Da adolescente, Ginsberg
cominciò a scrivere lettere al New York Times su questioni politiche, come la
seconda guerra mondiale e i diritti dei lavoratori.

Quando era un giovane studente accompagnò la madre in autobus dal suo
terapeuta e di questo lungo viaggio, che lo turbò profondamente, scriverà nel
suo lungo poema autobiografico, _Kaddish per Naomi Ginsberg (1894-1956)_
insieme ad altri episodi della sua infanzia. Durante gli anni del liceo
Ginsberg cominciò a leggere le poesie di Walt Whitman e fu grandemente
ispirato da questa sua appassionata lettura.

Nel 1943, si diplomò alla "Eastside High School" e frequentò per breve tempo
il "Montclair State College" prima di entrare alla Columbia University con una
borsa di studio ottenuta dalla "Young Men's Hebrew Association" di Paterson.
Nel 1945, entrò nella marina mercantile per guadagnare i soldi per poter
continuare i suoi studi alla Columbia. Qui Ginsberg contribuì alla rivista
letteraria _Columbia_ e alla rivista di umorismo _Jester_ , vinse il
"Woodberry Poetry Prize" ed ebbe l'incarico di presidente della "Philolexian
Society", gruppo di discussione letteraria del campus.

Durante gli anni in cui era matricola alla Columbia, Ginsberg conobbe Lucien
Carr, un compagno di università che lo presentò a un certo numero di scrittori
beat, tra cui Jack Kerouac, William S. Burroughs e John Clellon Holmes. Essi
erano legati tra di loro perché videro con entusiasmo il potenziale dei
giovani americani, un potenziale che esisteva al di fuori degli stretti
confini del conformismo del dopo guerra, nel periodo di Joseph McCarthy.
Ginsberg e Carr parlavano animatamente di una "nuova visione" (una frase presa
da Arthur Rimbaud), per la letteratura e l'America. Carr fece conoscere
Ginsberg a Neal Cassady, per il quale ebbe una lunga infatuazione. Kerouac
descrisse in seguito l'incontro tra Ginsberg e Cassady nel primo capitolo del
suo romanzo del 1957 On the Road.

Nel 1948, in un appartamento a Harlem, Ginsberg ebbe un'allucinazione uditiva
durante la lettura di una poesia di William Blake (in seguito denominata la
sua "visione Blake"). Ginsberg in un primo momento sostenne di aver sentito la
voce di Dio, ma poi interpretò la voce come quella di Blake stesso. Egli
spiegherà in seguito che questa allucinazione non era stata ispirata dal
consumo di droghe, ma che più tardi aveva cercato di ritrovare quella
sensazione con vari farmaci senza riuscirci.

A New York, Ginsberg aveva conosciuto anche Gregory Corso, appena uscito dal
carcere, in un bar del Greenwich Village (the "Pony Stable") il primo bar
apertamente lesbico. Subito colpito dalle sue poesie, Ginsberg presentò Corso
agli altri membri della scena letteraria beat e lo introdusse tra i suoi amici
letterati aiutandolo a trovare un editore. Ginsberg e Corso rimasero amici e
collaboratori per tutta la vita. In questo periodo Ginsberg era
sentimentalmente coinvolto con Elise Cowen.

Nel 1954 Ginsberg incontrò a San Francisco Peter Orlovsky del quale si
innamorò e col quale trascorse l'intera esistenza. Sempre a San Francisco
incontrò i membri della San Francisco Renaissance e altri poeti che più tardi
avrebbero fatto parte della Beat Generation in senso più ampio. William Carlos
Williams, mentore di Ginsberg, scrisse a Kenneth Rexroth, figura di spicco
della San Francisco Renaissance, una lettera di presentazione e presto egli
venne introdotto nella scena poetica di San Francisco dove incontrò tre amici
del "Reed College", Gary Snyder, Philip Whalen e Lew Welch, poeti in erba e
appassionati di Zen.

Nel 1959, con i poeti John Kelly, Bob Kaufman, A.D. Winans e William Margolis,
fondò la rivista di poesia "Beatitude". Nell'estate del 1955 Wally Hedrick,
pittore e cofondatore della "Galleria Six", gli chiese di organizzare una
lettura di poesie presso la Galleria stessa. In un primo momento Ginsberg
rifiutò, ma dopo aver modificato la sua bozza di "Howl", cambiò idea e accettò
la proposta perché, come scrive Fernanda Pivano[1] _"... aveva capito
l'importanza del suono della lingua scritta, e anche l'importanza del
coinvolgimento fisico del poeta coi versi lunghi: la lunghezza del verso non
indicava soltanto l'atto fisico di tirare il respiro ma anche l'unione dello
stato fisico con quello emotivo durante la composizione"_.

L'evento venne pubblicizzato da Ginsberg con il titolo "Sei poeti alla
Galleria Six" e aveva fatto stampare dei biglietti d'invito che dicevano: "Sei
poeti alla Six Gallery, Kenneth Rexroth M. C., notevole raccolta di angeli
tutti insieme nello stesso luogo: vino, musica, poesia seria, satori gratis.
Piccola questua per vino e cartoline. Avvenimento incantevole".[2] Giovedì 13
ottobre 1955 si tenne quindi uno dei più importanti eventi della "Mythos Beat"
conosciuta semplicemente come "The six Gallery reading". Durante quella notte
ci fu la prima lettura pubblica di "Howl", una poesia che ha portato nel mondo
grande fama a Ginsberg e a molti poeti a lui collegati. Un nastro di
registrazione della lettura di "Howl", che Ginsberg ha dato al Reed College, è
stato recentemente riscoperto ed è apparso sul loro sito web multimediali il
15 febbraio 2008.

Opera principale di Ginsberg, _Urlo_ ( _Howl_ ), è ben nota per il suo
incipit: "Ho visto le menti migliori della mia generazione distrutte dalla
pazzia, affamate nude isteriche... ". Il riferimento qui è a Carl Solomon, lo
scrittore dadaista conosciuto nel periodo di reclusione al manicomio di
Rockland (" _I'm with you in Rockland_ ", scrive infatti Ginsberg). "Howl" è
stato considerato scandaloso all'epoca della sua pubblicazione, a causa della
crudezza del suo linguaggio, che è spesso esplicito. Poco dopo la sua
pubblicazione nel 1956, da parte del City Lights Bookstore di San Francisco,
venne messo al bando per oscenità. Il bando divenne una _cause célèbre_ tra i
difensori del Primo Emendamento, e venne in seguito tolto dopo che il giudice
Clayton W. Horn. dichiarò che il poema possedeva un aspetto di importanza
sociale.

Nel 1957, Ginsberg sorprese il mondo letterario abbandonando San Francisco.
Dopo un breve periodo in Marocco, lui e Peter Orlovsky si stabilirono a Parigi
dove Gregory Corso li sistemò in uno squallido alloggio sopra un bar al numero
9 di rue Git-le-Coeur, che sarebbe diventato noto come il "Beat Hotel", e dove
furono presto raggiunti da William Burroughs e altri. Fu questo un periodo
creativo per tutti. Ginsberg finì a Parigi il suo poema epico _Kaddish_ ,
Corso compose _Bomb_ e il _Marriage_ , e Burroughs (con l'aiuto di Ginsberg e
Corso) completò _Pasto nudo_ raccogliendo gli scritti precedenti. Questo
periodo è stato documentato dal fotografo Harold Chapman, che riprese
costantemente le immagini dei residenti dell'"hotel" fino alla sua chiusura
nel 1963.

Nel maggio del 1965, Allen Ginsberg si recò a Londra e si offrì alla Better
Books di leggere ovunque gratuitamente. Poco dopo il suo arrivo, diede la sua
prima lettura alla Better Books e Jeff Nuttall scrisse che essa era stata come
un vento di guarigione per una mente collettiva inaridita, mentre Tom McGrath
disse che l'evento poteva annoverarsi tra i momenti più significativi nella
storia dell'Inghilterra, o almeno della poesia inglese. Poco dopo la lettura
alla Better Books nacque il programma per l'International Poetry Incarnation
che si tenne presso la Royal Albert Hall a Londra nel giugno del 1965.

L'evento attirò un pubblico di 7.000 persone che assistettero a letture e
spettacoli dal vivo da parte di una grande varietà di poeti, tra cui Allen
Ginsberg, Adrian Mitchell, Alexander Trocchi, Harry Fainlight, Anselm Hollo,
Christopher Logue, George Macbeth, Gregory Corso, Lawrence Ferlinghetti,
Michael Horovitz, Simon Vinkenoog, Spike Hawkins, Tom McGrath e William
Burroughs. L'evento venne documentato da Peter Whitehead su pellicola e
intitolato Wholly Communion.

Anche se "Beat" è il termine più frequentemente applicato a Ginsberg e ai suoi
amici più intimi (Corso, Orlovsky, Kerouac, Burroughs, ecc), il termine "Beat
Generation" è stato associato a molti altri poeti che Ginsberg incontrò e con
i quali divenne amico alla fine del 1950 e i primi anni del 1960.

L'amicizia con Kerouac e Burroughs potrebbe anche consolidare l'esattezza del
termine, ma entrambi questi scrittori più tardi si sforzarono di dissociarsi
dal nome "Beat Generation". Parte della loro insoddisfazione nei riguardi del
termine veniva dalla identificazione sbagliata di Ginsberg visto come leader
anche se Ginsberg non sostenne mai di essere il leader di un movimento. Che
Ginsberg avesse tuttavia condiviso molte delle stesse intenzioni e temi con
gli autori con i quali divenne amico in questo periodo è evidente. I temi
principali delle sue opere, di cui la cultura underground si sarebbe in
seguito appropriata, sono quelli del viaggio in quanto momento di
introspezione e di realizzazione di rapporti non condizionati tra individuo e
mondo esterno, l'autoemarginazione e le filosofie orientali intese come
antidoto alla reificazione, ossia ai feticci del mondo materiale.

Alcuni di questi amici furono: Bob Kaufman; LeRoi Jones, prima di diventare
Amiri Baraka, il quale, dopo aver letto "Howl", scrisse una lettera a Ginsberg
su un foglio di carta igienica; Diane di Prima, Jim Cohn; poeti associati al
Black Mountain College come Robert Creeley e Denise Levertov, poeti associato
alla New York School, come Frank O'Hara e Kenneth Koch.

Più tardi nella sua vita, Ginsberg formò un ponte tra il movimento beat degli
anni 1950 e gli hippy degli anni 1960, diventando amico, tra gli altri, di
Timothy Leary, Ken Kesey e Bob Dylan. Ginsberg diede per l'ultima volta una
lettura a Booksmith, una libreria indipendente situata nel quartiere di
Haight-Ashbury di San Francisco, pochi mesi prima della sua morte.

Il cammino spirituale di Ginsberg iniziò presto, con le sue visioni spontanee,
ed è proseguito con un viaggio in India e un incontro casuale in una strada di
New York con Chögyam Trungpa Rinpoche (entrambi avevano cercato di prendere lo
stesso taxi), un maestro tibetano di meditazione buddhista della setta Kagyu,
che divenne suo amico e maestro di vita a lungo. Ginsberg aiutò Trungpa (e a
New York la poetessa Anne Waldman), nella fondazione del Jack Kerouac School
di Disembodied Poetics e del Naropa Institute in Boulder, Colorado.

Ginsberg fu anche coinvolto con il Krishnaismo. Fece inoltre amicizia con AC
Bhaktivedanta Swami Prabhupada, fondatore del movimento Hare Krishna nel mondo
occidentale, un rapporto che è documentato da Satsvarupa dasa Goswami nella
sua biografia per conto di Srila Prabhupada Lilamrta.

Ginsberg donò denaro, materiali e la sua fama per aiutare lo Swami a costruire
il primo tempio, e lo accompagnò in tour promozionale per sostenere la sua
causa. La musica e il canto sono stati entrambi gli elementi importanti che
accompagnarono Ginsberg durante la letture delle sue poesie. Egli spesso si
accompagnò con un armonium, coadiuvato da un chitarrista.

Ginsberg chiese se poteva cantare una canzone in lode di Krishna allo show
televisivo "Firing Line" diretto da William Frank Buckley Jr. e questi
accettò. La trasmissione si tenne il 3 settembre 1968 e Ginsberg cantò
lentamente e con note dolenti su un armonium. Secondo Richard Brookhiser, un
conoscente di Buckley, il conduttore della trasmissione, Buckley, commentò che
era il più sereno canto a Krishna che avesse mai ascoltato.

Ginsberg venne in contatto con i poeti Hungryalist del Bengala, in particolare
con Malay Roy Choudhury, che fece conoscere a Ginsberg l'immagine dei tre
pesci con la testa dell'imperatore indiano Jalaluddin Mohammad Akbar. I tre
pesci sono il simbolo di ogni pensiero, della filosofia e della religione.[3]

Ginsberg vinse, per il suo libro "The Fall", il National Book Award e nel 1993
gli venne assegnato dal ministro francese della Cultura la medaglia di
Chevalier des Arts et des Lettres. Con l'eccezione di una lettura che tenne
alla NYU Poetry slam il 20 febbraio 1997 come ospite speciale, Ginsberg diede
quella che si pensa essere la sua ultima lettura il 16 dicembre 1996 al The
booksmith a San Francisco. Morì il 5 aprile 1997, circondato da familiari e
amici nel suo East Village a New York City, soccombendo per le complicazioni
di epatite dovute a un cancro del fegato. Nonostante la malattia Ginsberg
continuò a scrivere e la sua ultima poesia, "Things I'll Not Do (Nostalgias)",
la scrisse il 30 marzo, pochi giorni prima della sua morte. È sepolto nel suo
appezzamento di famiglia nel Gomel Chesed Cemetery, nella zona dei cimiteri
ebraici, a Newark nel New Jersey.

La poesia di Ginsberg venne fortemente influenzata dal modernismo, dal ritmo e
dalle cadenze del jazz, dalla sua fede Buddhista e dal suo retroterra Ebraico.
Inoltre, Ginsberg formò un ponte ideale tra il movimento beat degli anni
cinquanta e gli Hippy degli anni sessanta, stringendo amicizia con William
Burroughs, Jack Kerouac, Neal Cassady e Bob Dylan (con il cantautore ha
collaborato in occasione dell'album discografico _Desire_ e della _Rolling
Thunder Revue_ immortalata dal film _Renaldo and Clara_ ), tra gli altri.
L'amicizia con William Burroughs fu notoriamente e dichiaratamente
omosessuale.

Il suo lavoro principale, _Urlo_ ( _Howl_ ), ispirato e scritto principalmente
durante visioni indotte dal peyote, venne considerato scandaloso all'epoca
della sua pubblicazione a causa della crudezza del linguaggio, che era spesso
esplicito. Nel componimento, che risente dell'influenza di Whitman ed è
scritto con un verso ritmato che ha la cadenza della lingua parlata, il poeta
rivive le sue crude esperienze, dal ricovero in un ospedale psichiatrico,
all'uso delle droghe e all'omosessualità. Tra le altre opere principali di
Ginsberg troviamo _Kaddish_ , una meditazione sulla morte di sua madre, Naomi
Ginsberg (questa scritta sotto l'effetto di anfetamine), _Hadda be Playin' on
a Jukebox_ , un poema che ruota attorno a eventi degli anni sessanta e
settanta, _Plutonian Ode_ , poema contro gli armamenti nucleari, _Empty
mirror_ (Lo specchio vuoto) del 1961.

Negli anni settanta, consapevole della devastazione che conduceva
l'imperialismo americano, scrisse _The fall of America_ (La caduta
dell'America) e, dopo un deciso rifiuto nei confronti della società
occidentale, si convertì al buddhismo e nel 1978 scrisse _Mind breaths_
(Respiri mentali) dove espresse la sua lotta interiore. Degna di nota è
inoltre la raccolta _Cosmopolitan greetings_ (Saluti cosmopolitani) per la
quale fu finalista per il Premio Pulitzer e di grande interesse sono i diari,
_Poems 1986-1992_ , che vennero pubblicati in Italia con il titolo _Diario
beat_. La diffusione della poesia di Ginsberg in Italia deve molto all'opera
di divulgazione e traduzione svolta da Fernanda Pivano.

Altri progetti

