**Luigi Lopez** (Roma, 30 settembre 1947) è un compositore, musicista e
cantante italiano.

È noto al grande pubblico in particolare per essere stato la voce di
_Pinocchio perché no?_ , sigla tv scritta da lui stesso con Carla Vistarini e
Fabio Massimo Cantini, per _Le nuove avventure di Pinocchio_ , l'edizione
italiana del cartone animato di produzione giapponese ispirato all'omonimo
burattino di Collodi.

Si è distinto nel panorama della musica leggera italiana e internazionale,
firmando diversi successi quali _La notte dei pensieri_ , con cui Michele
Zarrillo vinse la sezione Nuove Proposte al Festival di Sanremo del 1987, _La
nevicata del '56_ , che al Festival di Sanremo del 1990 guadagnò a Mia Martini
il suo terzo Premio della Critica, a lei in seguito intitolato, nonché _La
voglia di sognare_ , title track dell'omonimo album di Ornella Vanoni del
1974.

È compositore di pezzi incisi e pubblicati - tra gli altri - da Mina, Patty
Pravo, Riccardo Fogli, Alice, Franco Califano, Fiorella Mannoia, Sylvie
Vartan, Peppino di Capri, ed ha firmato, insieme a Franco Migliacci, _Delfini
(Sai che c'è)_ , brano che ha segnato il ritorno sulle scene di Domenico
Modugno, e che è anche l'ultimo brano inciso dall'artista (insieme al figlio
Massimo), inserito nell'album che proprio dalla canzone prende il titolo.

Avvicinatosi adolescente allo studio della chitarra, conquistando una certa
popolarità tra le giovani band che si cimentavano con generi quali il rock, il
beat e il blues. Insieme ad altri emergenti di spicco quali Renato Zero, Patty
Pravo, Loredana Bertè, frequenta gli ambienti del Piper Club e lo Studio Rai
di via Asiago dove va in onda il programma _Bandiera gialla_ di Arbore e
Boncompagni. Ancora studente, conosce così Carla Vistarini, con cui inizia a
scrivere canzoni, creando ben presto un sodalizio artistico di lunga durata.

Agli inizi degli anni '70, insieme ad altri giovani musicisti (tra cui
Francesco De Gregori, Antonello Venditti, Rino Gaetano, Aldo Donati) frequenta
il "Cenacolo", luogo di incontro, discussione e lavoro creato dalla casa
discografica RCA Italiana e attorno al quale si raccolgono i ragazzi che
all'epoca fanno musica a Roma. Proprio in RCA, nel 1969 firma per Dino il 45
giri _È un giramondo_ , mentre il primo singolo siglato Vistarini-Lopez, è un
45 giri, anch'esso su vinile RCA, inciso nel 1970, dagli Showmen, intitolato
_Mi sei entrata nel cuore_ , che scala rapidamente le classifiche di vendita.
È l'inizio di una serie di successi che porterà il duo di autori a collaborare
con i maggiori interpreti italiani e internazionali, ad incominciare dal
primissimo approdo al Festival di Sanremo nel 1973 con _Complici_ ,
interpretata da Riccardo Fogli e pubblicata su 45 giri l'anno successivo.

Nel 1974 il musicista romano entra in classifica con _Addormentata_ per i
Panda. L'anno seguente con la canzone _La voglia di sognare_ , composto per
Ornella Vanoni, si aggiudica il Premio della Critica Discografica. Il pezzo,
pubblicato anche nel mercato francofono nonché in Spagna (col titolo _La dicha
de soñar_ ) ed in Argentina ( _El deseo de soñar)_ , l'anno precedente era
stato la sigla del programma radiofonico _Gran varietà_ , dando il titolo
anche all'album della Vanoni. Ancora nel 1975 firma _Questo amore sbagliato_
per Patty Pravo e _Un piccolo ricordo_ per Peppino Di Capri.

Nel 1976, oltre a _Le cicale_ inciso da Patty Pravo, esce _Mondo_ per Riccardo
Fogli, per settimane in hit parade dopo la vittoria al Festivalbar Discoverde,
primo di una lunga serie di pezzi scritti per il cantante dopo la sua uscita
dai Pooh.

Nel 1977 Lopez e la Vistarini firmano _Voglia di morire_ ancora per i Panda e
_Ritratto di donna_ per Mia Martini, che con questo brano vince il Premio
Internazionale al Festival Yamaha di Tokyo. Sempre nel 1977, il compositore è
tra i fondatori del supergruppo dei Fantasy insieme a Riccardo Fogli, Viola
Valentino, Giancarlo Lucariello, Danilo Vaona, Tony Cicco e alla stessa Carla
Vistarini, che sarà anche la voce guida di _Cantando_ , il singolo di punta
del lavoro discografico interamente composto dal gruppo. Il pezzo viene
trasmesso in radio a livello internazionale, col titolo di _Surrender_ al di
fuori dell'Italia, con successo in particolare nel Regno Unito.

Nel 1978 Lopez e la Vistarini affiancano la produzione della cantautrice
Alice, prima del suo incontro con Franco Battiato, componendo per lei sei
brani pubblicati nell'album _Cosa resta... un fiore_ , tra cui uno, _Alberi_ ,
che reca il compositore romano quale autore anche del testo.

All'apice della sua carriera, Luigi Lopez approda al mondo dei programmi
televisivi per bambini, a partire da _Pinocchio perché no?, _sigla del cartone
animato Le nuove avventure di Pinocchio, canzone di cui Luigi Lopez è anche
interprete nel disco, con oltre 1.000.000 di copie vendute e ancora oggi nelle
classifiche delle hit per bambini. Tra le altre sigle composte, _La Fantastica
Mimì_ che, con una vaga venatura di nostalgia, celebrava la giovane eroina
della pallavolo, e _Cybernella_ eseguita da I Vianella.

Nel 1980, in seguito al riscontro discografico di _Pinocchio perché no?_ , il
Comitato per i Campionati Europei di Calcio commissiona a Luigi Lopez l'inno
ufficiale del Torneo, _Goal_ , un hit ascoltato in 27 paesi, divenuto anche
sigla del cartoon _Arrivano i Superboys_.

Sempre per la TV, firma _Mi piace tanto la gente_ , sigla di chiusura del
varietà di Raidue _Due di tutto _, interpretata da Mina, e _Lulu_ , il tema-
tormentone di apertura e chiusura di _Alto gradimento_ , la trasmissione
radiofonica di Renzo Arbone e Gianni Boncompagni. Sono anche sue _Leslie_ e
_Speed Limit_ , entrambe sigle TV di _Adesso musica,_ e _Aspetto,_ sigla della
telenovela _L' idolo,_ che ha reso famoso in tutto il mondo José Louis
Rodriguez, chiamato anche "El Puma" _._

Per Mina compone anche _Ancora dolcemente_ pubblicata nel 1976 sia come 45
giri per juke-box sia all'interno del LP _Singolare_ , e realizzata poi anche
nelle versioni internazionali _Les Mauvais Jours_ per la Francia e _Where
would I be Without your Love_ per il mercato anglosassone. La canzone è stata
in seguito portata al successo nel mercato ispanofono dalla giovane Mónica
Naranjo, con oltre 2.000.000 di copie vendute, col titolo _Amando locamente_ ,
inserita nell'album _Minage_ , pubblicato nel 2000 come un omaggio a Mina da
parte dell'artista spagnola. Il pubblico ispanofono conosce Luigi Lopez anche
per il brano _Fragil_ inciso dal duo pop Mariano y Melina.

Luigi Lopez si è distinto con produzioni degne di nota anche nel settore del
teatro e della prosa, avendo riadattato, musicato e diretto con Sergio Rubini
_Amleto_ , opera con la quale la RAI ha inaugurato le trasmissioni in
stereofonia di Rai Stereo Uno.

Il 10 marzo 2017 viene pubblicato da Yamato Video l'album "Anime Duet" di
Stefano Bersola a cui Lopez partecipa in duetto insieme all'artista. Luigi
Lopez è anche direttore artistico del progetto.

Molteplici i premi e i riconoscimenti internazionali conseguiti da Luigi
Lopez. Nel 1982 è 1º Premio Grand Prize e Disco D'oro al 13° World Popular
Song Festival con _Where Did We Go Wrong_ , un successo firmato in
affiancamento a Nat Kipner, primo produttore dei Bee Gees, e arrangiato da
Jimmie Haskell dei The Chicago, cantata da Anne Bertucci, con la quale Luigi
Lopez ha rappresentato in gara gli Stati Uniti d'America, aggiudicandosi il
Contest mondiale.

La sua _Io ricomincerei_ , interpretata da lui medesimo e scritta con Carla
Vistarini come sigla per i telefilm della serie fantascientifica _Ora Zero e
Dintorni_ , prima serie tv in Italia ispirata a scenari del futuro, è premiata
al Festival del film di fantascienza di Trieste come migliore composizione.

Nei paesi dell'est europeo, è stato disco d'oro e disco di platino con oltre
2.000.000 di copie vendute con _Io non rinuncio a niente_ , interpretata da
Anna Rusticano, e ancora disco d'oro e numero uno nelle Top Single Charts con
_Here I go again_ , grazie all'interpretazione di Julie Anthony.

Sempre a livello internazionale, è disco d'oro e disco di platino con _Another
Chapter_ cantata da John Rowles, che gli ha intitolato anche il suo LP omonimo
_Another Chapter_ , pubblicato in tutto il mondo e contenente tra le altre
_Good Things when it's gone_ , sempre a firma di Luigi Lopez in collaborazione
con Alberto Testa e Bobby Hart, leader del gruppo The Monkees, brano che ha
permesso a Lopez di affermarsi come autore anche negli Stati Uniti, grazie
adll'editore internazionale Alberto Carisch.

A _Ritratto di donna_ , cantata da Mia Martini, è attribuito il Most
Outstanding Song Award all'8° World Popular Song Festival di Tokyo, risultato
bissato da Lopez anche alla 13ª edizione dello stesso Festival grazie a
_Holiday in Mexico_ cantata da John Rowles e con ottimo riscontro nel mercato
neozelandese.

Sempre per Mia Martini, Lopez e Carla Vistarini hanno composto _La nevicata
del '56_ , insignito del Premio della Critica al Festival di Sanremo 1990. La
canzone, rielaborata in seguito anche da Franco Califano, è pubblicata anche
in Spagna e America Latina dal cantante messicano Mijares in una versione
tradotta, col titolo _La nevada_.

Al Festival di Sanremo dello stesso anno, Luigi Lopez è presente e premiato
anche con un altro brano _Speak to me of love,_ interpretato da Sarah Jane
Morris, versione internazionale del pezzo portato in gara da Riccardo Fogli
col titolo _Ma quale amore,_ che conquista il Premio Speciale della Stampa
Televisiva.

Tra gli altri riconoscimenti conferiti sempre dal Festival di Sanremo a Luigi
Lopez, si ricordano la vittoria della Sezione Nuove Proposte nel 1987 con _La
notte dei pensieri_ cantata da Michele Zarrillo, insieme al quale il
compositore romano compone e arrangia tutte le tracce del successivo album
_Soltanto amici_. _La notte dei Pensieri_ riceve anche il Premio Speciale come
Migliore Canzone del Festival di Sanremo e il Premio straordinario assegnato
dalla Giuria Americana presente per la prima volta al Festival.

Ancora a Sanremo nel 1997, la giuria di Qualità, presieduta da Luciano
Pavarotti, lo insignisce del relativo premio per _Io senza te_ , cantata da
Domino.

