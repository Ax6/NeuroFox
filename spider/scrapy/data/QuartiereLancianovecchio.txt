Il **quartiere Lancianovecchio** , resa volgare dell'antico sito romano-
italico di _Anxanum_ , è la parte più antica del centro storico di Lanciano
(CH). Il centro storico si divide in 4 rioni, questo, detto anche volgarmente
"Colle Erminio", per l'altura dove sorge, il rione Borgo, il rione Civitanova
e la Sacca, cui è unito dalla strada via Garibaldi.

Il quartiere, insieme agli altri 4, si sfida in giochi a carattere medievali e
sfide nella parata della "tenzone" dei Quartieri, durante la Rievocazione
storica dell'investitura del Mastrogiurato, festa a carattere medievale
ripresa dal 1981.

Si tratta del quartiere più antico, risalente alla ricostruzione sopra la
città romana di Anxanum (VIII secolo a.C.) Rappresenta il primo nucleo
abitativo della città, vi si trovava il castello del Tonnino, distrutto da un
terremoto, e occupato dall'attuale Palazzo Vergilj. Dopo l'evento sismica del
770 circa, la città medievale venne ricostruita sopra l'antica area tardo-
bizantina[1], come dimostrano i ritrovamenti del 1992 (materiale d'epoca
italico-romana e proto-medievale), specialmente nell'area della scomparsa
chiesa di San Giovanni Battista. Lancianovecchia contava 5 parrocchie, molte
delle quali antichissime, fondate già dall'VIII secolo sopra antichi templi
romani, come la chiesa di San Maurizio, oggi demolita e quella di San
Giovanni. Nell'XI secolo venne eretta la chiesa di San Biagio e nei secoli
successivi le chiese di San Lorenzo, San Martino e il complesso degli
Agostiniani.  
Le demolizioni ottocentesche interessarono assai il quartiere, al posto della
chiesa di San Martino venne eretto il Palazzo del Capitano, al posto del
Palazzo d'Avalos, nel XVIII secolo era stato costruito Palazzo De Crecchio, al
posto delle chiese di San Maurizio e San Lorenzo vennero creati degli slarghi.
Il bombardamento del 1943 inoltre devastò la chiesa di San Giovanni, che venne
abbattuta, meno il campanile a torre.  
Era collegato a Piazza del Plebiscito mediante il complesso di San Giuseppe
con le annesse Scuole Pie, trasformato completamente tra il 1834 e il 1841 nel
Teatro Fenaroli (all'epoca Teatro San Francesco, poi San Ferdinando).

La via centrale del quartiere è la Strada dei Frentani, mentre i suoi confini
sono definiti da Piazza Plebiscito e da Via degli Agorai (la parte delle mura
a ovest), e via dei Bastioni (la parte delle mura ad est, con collegamento a
Porta San Biagio); comprende le chiese di Sant'Agostino, di San Biagio e la
Cattedrale della Madonna del Ponte sulla piazza. Tra i palazzi storici vi sono
Palazzo del Capitano, Palazzo Fella, Palazzo Vergilj e Palazzo De Crecchio.
Rimane, delle mura la porta urbica di San Biagio del XII secolo, mentre il
perimetro antico è ancora leggibile percorrendo i camminamenti della
circonvallazione. Sulla piazzetta dei Frentani, anticamente occupata dalla
chiesa di San Maurizio, si affaccia una singolare casa medievale con botteghe,
appartenuta a Nicola De Rubeis (XIV secolo), mentre presso il sobborgo di San
Lorenzo si trovano le abitazioni del ghetto ebraico, caratterizzate da vicoli
e angiporti.

Non si sa con precisione in che anno venne fondata la città, la leggenda
popolare vuole che nel 1179 a.C. il compagno troiano di Enea, Solima, secondo
altri Anxa, avesse dato il nome alla città fondandola. Oltre alla presenza
attestata di gruppi tribali dell'era neolitica (zona Marcianese-Serre), neel
VII secolo a.C. avvenne la colonizzazione italica da parte del gruppo
sannitico dei Frentani, e Anxanum divenne la loro capitale, nonché città
principale della Frentania, che oltre alla valle del Sangro, si estendeva sino
a Larino nel Molise, avente come porti principali Ortona, Histonium (Vasto) e
Termoli. L'arx italica venne posta sopra il Colle Erminio, ma anche altre zone
della strada direttrice (via dei Frentani-Piazza Plebiscito-Corso Roma)
vennero popolate, dato che sono stati trovati reperti, e basi di architetture
sacre d'epoca romana.

Lo stesso storico Gianluca Pollidori, insieme a Giacomo Fella, vissuto nel
XVII secolo, è di grande aiuto per ricostruire la storia della città romana,
per le scoperte fatte in appositi luoghi. Nella _Historia Frentanorum_ scrisse
che i Romani, quando colonizzarono la città, nel piano fuori le mura, ossia la
Piazza del Plebiscito, edificarono il tempio di Marte, sopra cui sarebbe stata
edificata la chiesa di Santa Maria di Platea, poi della Madonna del Ponte; le
terme romane dovevano insistere presso l'area del Palazzo del Capitano,
trasformato nel 1646 da don Fernando Francesco d'Avalos, e poi nel tardo
Settecento nell'attuale Palazzo De Crecchio. Altri templi insistevano sui
luoghi dove dal XII-XIII secolo vennero edificate le varie chiese, come l'ara
del tempio della Minerva presso la cripta di San Giorgio, sopra cui sorge la
chiesa di San Biagio, o un altro tempio sopra cui venne edificato il monastero
degli Agostiniani.

Dopo la conquista romana nell'88 a.C., Anxanum divenne municipio, e l'abitato
italico si andò riformulando con la costruzione di templi, fori, terme e
teatri. Le campagne di scavi in Largo San Giovanni del 1994 hanno evidenziato
come il cuore di Anxanum fosse la cittadella del rione Lanciano Vecchio, sorta
sul Colle Erminio, il suo cardo principale era l'attuale via dei Frentani. Gli
assi minori ortogonali (via dei Bastioni, via degli Agorai, via e piazza San
Lorenzo, Piazza dei Frentani, via San Biagio), risalgono all'impianto urbano
del I secolo. Molto materiale rinvenuto riguarda l'uso e il commercio della
ceramica, poiché Lanciano, già dall'epoca italica per via della mediazione
degli Etruschi, era un eccellente centro di produzione, e mediante i tratturi
e il mare di San Vito commerciava con altre popolazioni.

Le fiere principali si svolgevano nel piano del colle al di là del Ponte di
Diocleziano, costruito nel III secolo d.C. per agevolare il passaggio. Oltre
agli studi del Bocache e di Theodor Mommsen riguardo una lapide rinvenuta
durante il restauro ottocentesco del ponte, gli scavi del 1993 hanno
evidenziato come all'epoca romana risalisse effettivamente la testata di
ponte, dato che questa struttura a partire dall'XI secolo è stata varie volte
rimaneggiata e ricostruita. Vi è stata ritrovata anche una testa monumentale
in marmo, che rappresenterebbe l'imperatore Diocleziano, oggi conservata nel
museo civico archeologico di Santo Spirito a Lanciano.  
Gli scavi a San Legonziano invece hanno riportata alla luce parte di una
cisterna romana, mentre il percorso sotterraneo alla Piazza Plebiscito mostra
i vari strati di trasformazione del largo delle fiere nei secoli a seguire la
caduta di Roma.

In seguito alla caduta di Roma, la città fu saccheggiata dai barbari, e poi
occupata dai Bizantini e dai Longobardi (V-VI secolo d.C.). Dell'epoca
bizantina si hanno più che altro testimonianze di ceramiche, raccolte nel
Museo dell'Abruzzo bizantino Altomedievale di Crecchio (CH), riferibili a una
tipo di lavorazione comune nell'area marrucino-frentana; inoltre si sa della
conquista longobarda della città nel XVII secolo, quando ci fu una grande
battaglia, per i cui i lancianesi si votarono a San Maurizio, il primo patrono
di Lanciano. La sua chiesa fu edificata proprio in quel periodo nell'attuale
Largo dei Frentani, e malauguratamente fu demolita nel primo ventennio
dell'Ottocento.  
Dell'epoca longobarda si hanno testimonianze di fondaci presso Largo San
Giovanni e il Palazzo Vergilj lungo via dei Frentani, sicché si è pensato che
in quest'area esisteva un castello longobardo a pianta allungata, vagamente
ellittica, detto anche nelle fonti come "il Tonnino".  
Essendo il casello però già scomparso nell'XI-XII secolo, le leggende hanno
voluto che un grave terremoto spaccò la valle frentana, e fece crollare il
castello, poiché notizie riguardo un grave terremoto sono riportate anche nei
documenti più antichi riguardanti la storia della statua della Madonna del
Ponte, patrona di Lanciano.

La Piazza del Plebiscito era l'antica _curtis anteana_ , ossia conservò il
ruolo di crocevia dei traffici commerciali, e collegamento con la chiesa dei
Monaci Basiliani dei Santi Legonziano e Domiziano (VIII secolo), dove nel 1258
fu costruita la nuova chiesa di San Francesco d'Assisi con convento. Sul Colle
di Lanciano Vecchio esistevano già numerose chiese a partire dall'epoca
normanna, ossia San Maurizio, San Lorenzo, San Biagio con porta di accesso
presso le mura, San Giovanni Battista e San Martino. Di queste si salvò solo
San Biagio, poiché le altre furono demolite in maniera scriteriata
nell'Ottocento, San Giovanni fu pesantemente danneggiata dal bombardamento del
1943 e poi demolita. Sant'Agostino non era stata ancora costruita, lo sarà nel
1265.

L'architetto Filippo Sargiacomo, mentre nella seconda metà dell'Ottocento
restaurava le chiese della città, raccolse varie documentazioni riguardanti la
storia delle parrocchie di Lanciano: per il quartiere Lancianovecchio annotò
che presso la Piazza dei Frentani esisteva la chiesa di San Maurizio, ritenuta
la più antica della città, ancora più antica della vicina chiesa di San
Biagio, eretta dai Longobardi per festeggiare la vittoria contro i Bizantini
nell'VIII secolo, e dedicata al primo santo patrono della città. Nel 1069 c'è
la prima citazione della chiesa di San Biagio, eretta sopra la cappella di San
Giorgio, mentre a qualche secolo più tardi risalgono le tre chiese di San
Lorenzo (che stava in Largo San Lorenzo), di San Giovanni Battista o della
Candelora (Largo San Giovanni) e di San Martino vescovo (Largo C. Tappia).

Alla seconda metà del Duecento invece risale l'edificazione del monastero dei
Padri Agostiniani, vale a dire la chiesa di Sant'Agostino, con relativa
cappella dei Santi Simone e Giuda, ampliata nel XVIII secolo. Il quartiere era
dotato anche del Palazzo del Capitano Regio, sopra cui fu costruito nei primi
anni del Novecento il Palazzo De Giorgio in stile liberty, altro palazzo di
rappresentanza era quello dei Ricci, situato presso San Biagio, e dei Florio,
nei pressi di Largo Tappia. Queste due famiglie si erano arricchite
commercialmente con le Fiere tradizionali della città, altro palazzo di
rappresentanza era quello rilevato nel 1646 da Fernando Francesco d'Avalos
Marchese del Vasto, quando acquistò Lanciano, che divenne la sede del potere,
mentre in Piazza del Plebiscito (chiamata così a partire dal 1860, quando si
votò per l'annessione all'Italia), si trovavano le Carceri.

Le mura della città vennero iniziate intorno all'XI secolo con la presenza del
Conte Ugo di Malmozzetto, signore di Manoppello, ma con l'epoca angioina la
cinta muraria prese una precisa conformazione, vennero costruite nel quartiere
tre porte principali di accesso: Porta Diocleziana, ancora in parte esistente,
posta dietro la Cattedrale, sopra il ponte romano di Diocleziano, poi la Porta
di San Biagio, ancora esistente, con il classico arco ogivale di metà XIII
secolo, e infine la Porta di Sant'Antonio Abate, che si trovava sotto le mura
ad ovest, collegata con un torrione al Ponte dell'Ammazzo, che collegava il
Colle Erminio al Colle Selva del rione Sacca, e comunicava con il torrione di
Porta San Nicola. Sia questa porta che quell'altra sono andate scomparse, lo
stesso ponte nel 1879 è stato tenuto in secondo piano dalle amministrazioni,
semiricoperto dalla colmata del fiume Malavalle da parte del Sargiacomo, per
permettere un più agevole collegamento tra queste due aree del centro,
eliminando lo storico ponte dei Calzolai.

Lo storico Anton Ludovico Antinori inoltre annota che nel quartiere nel XVIII
secolo esisteva ancora il mestiere popolari degli "agorai", i fabbricatori di
aghi e spilli, e lo stesso nome della via oggi ne indica la posizione.

La storia degli ebrei e delle popolazioni balcaniche a Lanciano è annotata dal
Cardinale Anton Ludovico Antinori, il quale sosteneva che la loro presenza in
città ci fosse già dall'anno Mille. Nel 1156 il conte di Loritello Roberto di
Bassavilla scacciò dal quartiere Giudecca gli ebrei perché si erano accordati
con re Guglielmo I di Sicilia. Nel 1191 furono richiamati e riammessi nel
quartiere Sacca, e fu firmato uno speciale capitolato che ammetteva la
presenza di 80 famiglie, in case non di loro proprietà, ma perennemente in
affitto a proprietari cristiani, il divieto di uscire dopo il coprifuoco
notturno, e di distinguersi con un segno sugli abiti, di poter partecipare ai
mercati cittadini, e di non avere come servitù gente cristiana.[7]Nel 1304 il
ghetto si accrebbe con altre famiglie provenienti da Termoli, nel 1426 alcune
famiglie corrotte furono cacciate da San Giovanni da Capestrano, passando da
Lanciano per Ortona, per firmare la pace tra le due città; nel 1429 la regina
Giovanna II di Napoli impose una tassa speciale, nel 1465 i lancianesi
chiesero al re Ferdinando che gli ebrei godessero di alcuni privilegi speciali
come un comune cittadino cristiano, e la proposta fu accolta; ma nel 1488 si
manifestarono numerosi segni di insofferenza tra lancianesi ed ebrei, con
rivolte e spargimenti di sangue, ragion per cui molte leggi del XII secolo
furono ripristinate nel 1500 dal Capitano di Giustizia della città. Nel 1618
nuovamente furono concessi privilegi agli ebrei della Sacca, tanto che nel
1650, raggiunto il limite massimo di sovrappopolazione, gli ebrei si
spostarono nel sobborgo di San Lorenzo a Lancianovecchia, creando un secondo
ghetto. Nel 1731 fu approvata una somma per ogni ebrei che si fosse convertito
al cristianesimo, e così ci fu un lungo periodo di collaborazione tra famiglie
giudee e cristiani, con le parrocchie di San Nicola e San Lorenzo, fino
all'inasprirsi dei rapporti con le leggi razziali di Mussolini. Benché il ramo
storico, oggi, delle antiche famiglie ebree presenti a Lanciano si stato
spezzato dalle deportazioni, sono comunque presenti nel sobborgo San Lorenzo e
nella zona della Sacca numerose famiglie di origini slave e Rom, tanto che la
chiesetta della Madonna degli Angeli è stata riconsacrata al rito ortodosso.

Nel XVII secolo fu costruito accanto alle Carceri il monastero delle Scuole
Pie di San Giuseppe Casalanzio, trasformato in teatro civico tra il 1834 e il
1841, intitolato a "San Ferdinando" poi a San Francesco d'Assisi, e infine al
musicista Fedele Fenaroli, e profondamente rinnovato nella facciata nel 1939.
Altri cambiamenti radicali del quartiere riguardarono la demolizione, a
partire dal primo trentennio dell'Ottocento, di varie chiese nel centro,
durante l'amministrazione di Gerardo Berenga, con lo scopo di ampliare il
centro, scopo che non si realizzò affatto, ma determinò la perdita di vari
manufatti storici. Vennero demolite le chiese di San Martino, primitiva sede
dal 1608 della Confraternita "Morte e Orazione", che si occupava della
sepoltura dei morti e del sostentamento degli ammalati e dei poveri, oggi nota
per l'organizzazione della Processione del Venerdì Santo; in seguito la chiesa
di San Maurizio, e negli anni '70 dell'800 la chiesa di San Lorenzo.

Nei progetti di risanamento del centro storico, era prevista anche la
distruzione della chiesa di San Giovanni, in modo che delle storiche 5
parrocchie lancianesi, soltanto rimanesse quella di Sant'Agostino, essendo
stata sconsacrata nel frattempo anche la chiesa di San Biagio; tuttavia la
demolizione venne scongiurata. Nel 1825 Francesco I delle Due Sicilie venne
ospitato nel Palazzo Vergilj lungo via dei Frentani, con un suo stesso
decreto, la sconsacrata cappella dei Santi Simone e Giuda Taddeo veniva
riaperta al culto, e veniva istituita una confraternita omonima per la chiesa
di Sant'Agostino.

Durante il periodo postunitario vennero messi in atto altri cambiamenti, venne
ridisegnata la facciata del Palazzo De Crecchio, l'architetto Filippo
Sargiacomo riprogettò l'aspetto della Piazza del Plebiscito, della facciata
del Palazzo Municipale, costruito sopra le vecchie carceri, e realizzò un
edificio annesso prospettante sulla piazza, la Casa di Conversazione, per
ospitare balli, mostre ed eventi, tutt'ora usata per questi scopi. Nel
progetto della piazza, venne demolito il Palazzo Carabba, accanto la chiesa
del Purgatorio, le classiche logge alla base degli edifici di epoca
rinascimentale, vennero ridimensionate, tanto che oggi rimane sono una piccola
parte su via Corsea e l'inizio di Corso Roma, mentre prima dovevano avvolgere
tutta la piazza. Nei primi anni del '900 venne inaugurata la fontana pubblica
nella piazza, all'altezza dell'attuale Monumento ai Caduti, voluto nel
1924-26.

Nel 1933 circa venne inaugurata la Casa del Fascio in un palazzo posto sulla
sinistra di via dei Frentani. Il quartiere subì dei danni con i bombardamenti
alleati durante la seconda guerra mondiale: il 13 novembre 1943 un
bombardamento danneggiò l'area di Largo San Giovanni, in particolare la
chiesa, che dovette essere demolita nel 1949, eccettuato il campanile, e
alcune case. Il 20 aprile un nuovo bombardamento, questa volta dei nazisti,
colpì Piazza del Plebiscito, danneggiando una lapide romana scoperta
dall'archeologo Mommsen e murata presso il campanile della Cattedrale; rimase
parzialmente distrutta anche la Casa di Conversazione.

Negli anni a seguire, la Piazza del Plebiscito è divenuta sempre di più il
luogo centrale della città, punto di accesso al centro storico da via dei
Frentani, da via Corsea o da Corso Roma, nonché sede dei principali eventi
della città, della Rievocazione del Mastrogiurato, delle Feste di Settembre e
del giorno della Madonna del Ponte (16 settembre), nonché luogo della Posata
durante il Venerdì Santo, e dell'incontro dei Santi con Cristo e la Madonna il
giorno di Pasqua.  
La piazza era già famosa in epoca romana e medievale, corcevia dei traffici
commerciali e dei pellegrinaggi verso il Piano della Fiera, dove Alfonso I
d'Aragona nel 1442 ca. istituì la dogana di accesso. Altro accesso a
quest'area era anche il camminatoio del ponte di Diocleziano, con relativa
torre di controllo presso Porta Santa Maria del Ponte. La cinta muraria, nelle
piante della città del XVI-XVII secolo, aveva una singola apertura soltanto
nell'area dell'attuale Largo Berenga, mentre le mura si univano alla
Cattedrale, e proseguivano attorno il convento dei Francescani (il santuario
del Miracolo Eucaristico - via M. Tesauri), sino a raggiungere la Porta
Sant'Angelo e il torrione aragonese.

Da segnalare negli ultimi anni (anni '70) l'abbattimento di un piccolo palazzo
posto in affaccio sulla piazza, posto davanti il campanile della chiesa di San
Francesco, che ostruiva il passaggio all'arco gotico, e rovinava la visuale
della stessa torre medievale.

