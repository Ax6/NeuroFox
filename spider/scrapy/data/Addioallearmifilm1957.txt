_**Addio alle armi**_ _(A Farewell to Arms)_ è un film in cinemascope del 1957
diretto da Charles Vidor tratto dall'omonimo romanzo scritto da Ernest
Hemingway nel 1929. È il _remake_ di _Addio alle armi_ di Frank Borzage (1932)
con Gary Cooper.

Frederic Henry è un americano arruolatosi volontario per partecipare alla
Grande Guerra nel 1915, quando l'Italia entra nel conflitto; viene assegnato
alla sezione ambulanze col grado di Sottotenente, e ogni giorno trasporta i
feriti dal fronte agli ospedali da campo; col tempo il suo idealismo lascia il
posto alla consapevolezza che la guerra non è né affascinante né patriottica.
Questo stato d'animo è condiviso dai soldati italiani, che rischiano la vita
ad ogni assalto senza che vengano raggiunti risultati validi dal punto di
vista militare. Nel 1917, Frederic viene ferito durante l'estate e ricoverato
a Milano, all'ospedale Maggiore; qui incontra Catherine Barkley, una
infermiera inglese sua coetanea; tra i due nasce un rapporto di amicizia che
cresce fino a diventare amore. Stanco di una guerra che sembra non finire mai,
Frederic propone a Catherine di seguirlo in Svizzera, approfittando della
vicinanza del confine (il Lago Maggiore si trova tra Italia e Svizzera e
taglia il confine); dopo essere sfuggiti con difficoltà alle pattuglie
italiane in cerca di disertori, dovendo anche fare i conti con la gravidanza
di Catherine, i due amanti riparano in territorio elvetico. Ma qui la ragazza
morirà di parto poco tempo dopo assieme al neonato, lasciando il giovane uomo
annientato a vagare nelle strade.

Il film fu annunciato come l'evento cinematografico dell'anno tanto che, pur
di parteciparvi, l'attore Rock Hudson rifiutò addirittura il ruolo principale
nei film _Il ponte sul fiume Kwai_ e _Ben-Hur_[1].

Il film fu prodotto dal Selznick Studio. Tentando di perseguire una linea di
maggior realismo e aderenza al romanzo, il film fu realizzato in Italia, fra
Friuli-Venezia Giulia, Alto Adige e il Lago Maggiore, non lontano dai luoghi
descritti dall'autore statunitense, luoghi che furono teatro della grande
guerra. Alcune scene del film sono state girate nel centro storico di Venzone,
al Grand Hotel di Dobbiaco, al Forte di Landro e a Brunico in Alto Adige.

Distribuito dalla Twentieth Century Fox Film Corporation, il film uscì nelle
sale cinematografiche USA il 14 dicembre 1957.

Nonostante la fama del regista, degli attori e del romanzo da cui è tratta la
pellicola, il risultato non fu all'altezza delle aspettative: il film rimane
eccessivamente centrato sulla storia d'amore, resa in stampo troppo
hollywoodiano, lasciando l'evento bellico come uno sfondo di scarso
impatto[2].

Nel 1957 il National Board of Review of Motion Pictures l'ha inserito nella
lista dei migliori dieci film dell'anno.

Vittorio De Sica ha ottenuto una _nomination_ ai Premi Oscar 1958 come miglior
attore non protagonista.

