**Danny Kaye** , pseudonimo di **David Daniel Kaminsky** (Brooklyn, 18 gennaio
1911 – Los Angeles, 3 marzo 1987), è stato un comico, cantante e ballerino
statunitense Ottenne molta notorietà fra la metà degli anni 40 e la fine degli
anni 50 interpretando musical di grande successo.

Nato da una famiglia di ebrei immigrati dall'impero russo, si affermò nel
cinema per una particolare comicità, irrazionale ed imprevedibile,
sorprendentemente mimica, dove lo _humour_ lascia spesso il passo a toni
lacrimevoli-sentimentali, secondo la tecnica caricaturale. Anche se privo di
una _maschera_ , Danny Kaye riuscì a creare un personaggio eccentrico e
singolare, grazie soprattutto al suo acrobatismo vocale, al gusto per il
_nonsense_ , presente in molte sue filastrocche, agli esasperati _tic_ , e
all'impareggiabile capacità di imitazione (animali, strumenti, suoni).

Proveniente dal varietà, si accostò allo schermo nel 1944 con il film _Così
vinsi la guerra_. Legò poi il suo nome a pellicole divertenti, spesso di
genere fiabesco e romanzesco, o addirittura surreale, dove trovava risalto la
sua aria timida e svagata. Tra i suoi film più importanti si ricordano:
_L'uomo meraviglia_ (1945), _Sogni proibiti_ (1947), _L'ispettore generale_
(1949), _Divertiamoci stanotte_ (1951), _Il favoloso Andersen_ (1952), _Bianco
Natale_ (1954), _Il principe del circo_ (1958), _Il giullare del re_ (1955),
_I cinque penny_ (1959), _Il piede più lungo_ (1963). Si cimentò con successo
anche nel genere drammatico, come nel film _Io e il colonnello_ (1958).

Nel 1954 fu nominato ambasciatore dell'UNICEF, primo nella storia di questa
organizzazione.[1] Il 23 giugno 1987 il Presidente Ronald Reagan lo premiò con
la Medaglia presidenziale della libertà[2]: il riconoscimento venne ritirato
dalla figlia Dena.[3][4]

Altri progetti

