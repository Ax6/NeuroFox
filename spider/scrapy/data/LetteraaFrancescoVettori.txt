La **lettera a Francesco Vettori** è una lettera datata 10 dicembre 1513
indirizzata da Niccolò Machiavelli a Francesco Vettori, suo amico e
ambasciatore fiorentino presso la corte romana di Leone X. La lettera fu
scritta durante il periodo d'esilio nella sua casa di campagna, l'Albergaccio,
a Sant'Andrea in Percussina, presso San Casciano in Val di Pesa. In essa
l'autore si propone di raccontare la propria giornata all'amico e annuncia
l'imminente pubblicazione del proprio nuovo trattato: _Il Principe_ , che egli
dedicherà alla famiglia De Medici, con lo scopo di ritornare a far parte della
vita politica fiorentina.

Dopo aver ringraziato l'amico della risposta alla propria lettera, arrivata
dopo un periodo di tempo più lungo del previsto, l'autore pone tre
affermazioni:

Machiavelli risulta in questo passo pessimista sulla propria condizione,
impossibile, “per il momento”, da riscattare. In essa non può contare
sull'aiuto dell'uomo, da sempre visto come ontologicamente malvagio.

La giornata dell'autore si divide nettamente in due parti. Durante il giorno,
immedesimandosi con la plebaglia locale, diventa anch'esso uomo di poco conto.
Alla sera, rielaborando le esperienze del giorno e rivolgendosi ai propri
amati classici, getta le basi per la propria opera politica, in una sorta di
rituale che lo vede "spogliarsi" degli abiti mondani, per indossare quelli
curiali e nobili adatti a una lettura colta e umanistica

A tal punto riflette riguardo alla propria condizione di vita dal mattino al
calar del sole. Essa potrebbe, come già detto ingannare ed essere vista come
una vile resa davanti alle avversità della vita. Machiavelli, abituato ad alti
incarichi nella vita politica del suo tempo, è costretto a passare le proprie
giornate in un'osteria di basso livello.

La sua è, in realtà, una sfida verso la sorte, che vedendolo in una condizione
così povera non si aspetta che un giorno egli potrà riscattarsi ritornando al
posto che gli spetta. Ciò che l'autore vuole creare è un effetto di contrasto,
dove il proprio ruolo non è passivo, bensì attivo.

Nelle azioni di basso livello è sempre attiva la riflessione di uno scrittore,
che coglie dalla realtà più bassa, le caratteristiche dell'uomo del quale deve
elaborare teorie alte e universali.

Alla sera rientra in casa e, racchiuso nel proprio intimo, riordina le idee
riguardo a cosa ha potuto imparare durante la giornata, prendendo però le
distanze dal mondo volgare e “fangoso” nel quale è rimasto “invischiato” per
tutto il dì. Per contro si dedica allo studio dei propri classici, e nello
specifico degli storici latini, per lui utili alla redazione dell'opera: Il
Principe.

Anche da essi cerca di trarre l'”esperienza” per ricavare le leggi che
determinano il funzionamento della vita politica odierna. Secondo l'autore,
infatti, si può cercare ovunque, indipendentemente dal rango sociale o dal
periodo storico, perché l'uomo non cambia le proprie attitudini, rimanendo
costante nel tempo. Come si è immedesimato nei “pidocchi” dell'osteria si
“trasferisce” negli autori serali.

Del cambiamento della caratterizzazione dell'autore nell'arco della giornata è
anche testimone la lingua, che si arricchisce, diventando da popolare e
volgare, colta e ricca di latinismi, adatta a trattare argomenti più elevati.
L'autore sa adattare lo stile agli argomenti trattati. Anche nel Principe,
trattatello di scopo didattico, utilizza a proposito un linguaggio pragmatico,
ricco di sillogismi, deduzioni lineari, e poco attento all'eleganza dello
stile.

Si rivela in maniera totalmente esplicita il carattere umanista dell'autore,
studioso delle _humanae litterae_ , ma che sa, in aggiunta, studiare anche la
realtà che lo circonda, per avere una visione completa.

Machiavelli si trasferisce in un'altra dimensione, immune dagli svantaggi
della propria vita attuale, proiettata nel passato della gloria degli antichi.

Nella sequenza successiva Machiavelli si presenta come osservatore freddo e
razionale della realtà effettiva che lo circonda, e lo costringe in una
situazione di degrado rispetto al proprio glorioso passato. Nonostante la sua
intenzione sia quella di recarsi a Roma non può, in quanto cause di forza
maggiore lo danneggerebbero più di quanto non lo è adesso nel proprio esilio.

Il freddo ragionamento si scioglie soltanto in una frase che indica il proprio
voler, anche ripartendo da zero, rimettersi al servizio della famiglia dei
Medici, per ripristinare pian piano il proprio valore, dimostrandolo sul
campo.

Il primo modo di dimostrarlo è appunto inviare questo trattato, dedicato a
Giuliano de' Medici, che mostri a lui e a tutta la sua famiglia come
amministrare uno stato, ma soprattutto dimostri che il periodo passato in
esilio è stato produttivo e non sprecato. Ogni momento della sua esistenza,
anche il più futile era indirizzato alla realizzazione di un piano per un
riscatto sociale e personale, al quale Machiavelli, da uomo attivo, non può
sottrarsi.

Altri progetti

