«Il pugilato è una specie di jazz. Più è bello, meno gente lo apprezza.»

**George Edward Foreman** (Marshall, 10 gennaio 1949) è un ex pugile
statunitense.

Soprannominato _Big George_ ,[1] fu protagonista di una singolare e
lunghissima carriera – protrattasi dal 1969 al 1977 e dal 1987 al 1997 – nel
corso della quale fu due volte campione del mondo dei pesi massimi.

Si avvicinò al mondo del pugilato dopo aver vissuto una gioventù difficile e
tormentata, conquistando la medaglia d'oro olimpica nella categoria dei pesi
massimi a Città del Messico 1968. Passato tra i professionisti l'anno
seguente, si affermò subito come uno dei più temibili picchiatori della
categoria e nel 1973 conquistò il titolo mondiale detronizzando con facilità
l'imbattuto campione indiscusso Joe Frazier. Seguirono quindi due difese del
titolo e la sua prima sconfitta da professionista subita nel drammatico Rumble
in the Jungle per mano di Muhammad Ali.

Inseguì poi senza successo una chance mondiale e dopo la sconfitta nel 1977
contro un poco quotato Jimmy Young si ritirò per la prima volta. A seguito di
ciò che lui stesso definì come una teofania cambiò il proprio stile di vita e
si avvicinò alla religione, divenendo un ministro ordinato. Tornò quindi sul
ring nel 1987 e sette anni dopo, all'età di 45 anni, riconquistò i titoli del
mondo WBA, IBF e lineare mettendo KO il ventisettenne Michael Moorer. Ciò lo
rese il più anziano campione del mondo nella storia dei pesi massimi, nonché
il più vecchio in qualsiasi divisione di peso. Quest'ultimo primato fu poi
battuto, 16 anni dopo da Bernard Hopkins. Si ritirò per la seconda ed ultima
volta nel 1997, all'età di 48 anni, dopo una discussa sconfitta contro Shannon
Briggs.

La World Boxing Hall of Fame e la International Boxing Hall of Fame lo hanno
riconosciuto fra i più grandi pugili di ogni epoca. Occupa l'8ª posizione
della classifica dei più grandi pesi massimi di sempre, secondo la
International Boxing Research Organization (IBRO).[2] Nel 2002 è stato
nominato tra i 25 più grandi pugili degli ultimi 80 anni dalla rivista _The
Ring_ ,[3] che lo ha piazzato anche al 9º posto tra i più grandi picchiatori
di sempre.[4] Nel 1973 e 1976 è stato insignito del premio pugile dell'anno,
indetto dalla stessa.

A seguito del suo ritiro è rimasto impegnato nel mondo dell'imprenditoria.
Negli anni novanta è stato noto testimonial del George Foreman Grill,
bistecchiera multiuso che ha venduto oltre 100 milioni di unità in tutto il
mondo.[5] Nel 1999 ha venduto i suoi diritti di denominazione all'azienda
produttrice per 138 milioni di dollari.[6]

Nato il 10 gennaio del 1949 a Marshall, in Texas, crebbe in un quartiere
disagiato di Fifth Ward, a Houston. Il padre biologico Leroy Moorehead era un
veterano di guerra e si separò dalla madre Nancy poco dopo la nascita del
figlio. Più tardi la donna si sposò con JD Foreman, uomo che per diverso tempo
George avrebbe creduto suo vero padre. Complici frequenti liti coniugali e
l'assenza quasi totale di una figura paterna,[7] Foreman ebbe un'adolescenza
turbolenta e numerosi problemi con la legge, venendo frequentemente coinvolto
in risse e battaglie fra bande rivali. Nel 1965 entrò a far parte dello Job
Corps, un'agenzia del governo americano che promuoveva una sorta di lavori
socialmente utili e la riqualificazione professionale dei partecipanti, e per
due anni lavorò in Oregon, collaborando ad opere di costruzione e
rimboschimento. Durante la permanenza in Oregon, la sua attitudine bellicosa
fu causa di continue risse con i suoi colleghi. Fu allora che un istruttore di
pugilato, Nick Broadus, intuì le grandi potenzialità del giovane e turbolento
Foreman e lo introdusse alla boxe. Egli sognava inizialmente di seguire le
orme di Jim Brown nel mondo del football americano ma fu convinto più tardi a
focalizzarsi unicamente sul pugilato.

Nel 1985 ha sposato Mary Joan Martelly. In precedenza è stato sposato quattro
volte: con Adrienne Calhoun dal 1971 al 1974, con Cynthia Lewis dal 1977 al
1979, con Sharon Goodson dal 1981 al 1982, e con Andrea Skeete dal 1982 al
1985.

Ha dodici figli, due dei quali – Freeda (1976-2019) e George Foreman III
(1983) – sono a loro volta entrati nel mondo della boxe. Freeda è stata
professionista dal 2000 al 2001, mentre George III è stato attivo come peso
massimo dal 2009 al 2012. La figlia Freeda è stata trovata morta il 9 marzo
2019 nella sua abitazione a Houston.[8]

Lo stile di combattimento di Foreman era quello del picchiatore: egli faceva
infatti affidamento quasi esclusivamente sull'enorme forza fisica che imponeva
senza indugio alcuno per tutto il corso dell'incontro. Martellava al corpo e
al volto l'avversario con tutta la sua potenza, concentrato e determinato a
sfiancarlo e buttarlo al tappeto con la forza dei suoi pugni. Pochi pugili nel
corso della carriera hanno resistito ai suoi pugni terminando in piedi tutto
l'incontro. La sua tecnica era spicciola, elementare, attaccava l'avversario,
e si chiudeva quando incassava l'attacco. Le sue tattiche quasi pari a zero.
Imponeva la sua linea investendo di continui ganci e potentissimi montanti
l'avversario senza dargli alcuna tregua. Tale stile di combattimento fece la
sua fortuna e si mostrò particolarmente efficace contro numerosissimi pugili
affrontati nella sua lunga carriera.

Parliamo di pugili anche particolarmente quotati come Ken Norton e Joe Frazier
(al tappeto per 6 volte in due round, devastato dai pugni di Foreman), in
quanto erano certo pugili di caratura mondiale ma presentavano un modo di
combattere molto simile a quello dello stesso Foreman. La poca abilità nello
schivare, poco gioco di gambe, e un allungo inferiore a quello di Foreman
(come inferiore era presumibilmente la potenza ed incisività anche dei loro
colpi), resero così, anche eccellenti e storici pugili quali Norton e Frazier,
facili bersagli per la furia di George Foreman. Tuttavia tale stile combattivo
mostrò allo stesso tempo i suoi limiti contro pugili particolarmente
intelligenti dal punto di vista tattico e particolarmente abili a schivare ed
incassare colpi. Uno su tutti Muhammad Ali, che nel famoso incontro "Rumble in
the jungle", schivando ed incassando abilmente i colpi di Foreman, danzandogli
intorno ed innervosendolo (tattiche spesso usate da Muhammad Ali) riuscì a
stancarlo e fargli perdere sicurezza. Con il passare dei round i colpi di
Foreman, per via della stanchezza, iniziarono ad indebolirsi, e perse
l'incontro all'ottavo round per knock-out.

Nel 1967, a San Francisco, disputò il primo incontro da dilettante e lo vinse
per KO al primo round. Dotato di un fisico imponente e di una terrificante
potenza, secondo alcuni critici senza eguali nella storia della boxe, Foreman
già da dilettante si fece notare per le sue rapidissime vittorie e gli
impressionanti KO. Vinse con facilità il campionato nazionale dei dilettanti
(National Amateur Athletic Union Boxing Championship), assicurandosi così la
partecipazione alle Olimpiadi di Città del Messico del 1968, dove conquistò la
medaglia d'oro per la categoria dei pesi massimi, sconfiggendo in finale il
sovietico Jonas Čepulis, con una vittoria prima del limite.

A quelle Olimpiadi Foreman fu protagonista di un gesto che in patria gli valse
molte critiche e gli alienò la simpatia di parte della popolazione afro-
americana: dopo aver vinto l'ultimo incontro, rimase per qualche minuto sul
ring sventolando una piccola bandiera americana.[9] Pochi giorni prima gli
sprinters Tommie Smith e John Carlos, simpatizzanti del movimento politico
delle Pantere Nere, durante la cerimonia di premiazione dei vincitori della
corsa dei 200 metri, avevano salutato provocatoriamente, ognuno sollevando un
pugno chiuso avvolto in un guanto nero, e durante l'esecuzione dell'inno
americano avevano giocherellato con le medaglie e sorriso in modo beffardo.
Tale clamorosa protesta, tesa a denunciare all'opinione pubblica mondiale il
razzismo che caratterizzava la società americana, costò ai due atleti
l'espulsione dalla squadra olimpica americana. L'esultanza "patriottica" di
Foreman, per contrasto, sembrava esprimere l'indifferenza del pugile texano
alle battaglie civili che si stavano combattendo nel suo paese e gli valse
l'epiteto di "Zio Tom".[10]

Dopo la vittoriosa esperienza olimpica, Foreman passò tra i professionisti,
sotto la guida di Dick Sadler e dell'anziano campione dei massimi leggeri
Archie Moore. Nel 1969 disputò 13 incontri, vincendone 11 per KO entro la
quinta ripresa e due ai punti. Uno dei suoi avversari, Cookie Wallace, riuscì
a resistere solo per 23 secondi alla potenza devastante del texano.

La sua marcia inarrestabile proseguì nel 1970, quando vinse per ko 11 incontri
su 12 disputati. Tra le vittime illustri il campione canadese George Chuvalo,
famoso per le sue eccezionali capacità di incassatore e per non essere mai
andato al tappeto in tutta la carriera. Nemmeno Foreman riuscì nell'impresa di
atterrare Chuvalo, ma la sua vittoria fu comunque impressionante: KO tecnico
alla terza ripresa dopo una serie di colpi durissimi che l'avversario riceveva
ormai passivamente. In quell'anno solo l'argentino Gregorio Peralta, comunque
largamente sconfitto ai punti, fu in grado di arrivare fino al limite delle
riprese previste contro Foreman.

Nel 1971 disputò 7 incontri, vincendoli tutti per ko. In California incontrò
di nuovo, per una rivincita, Peralta, riuscendo ad imporsi anche su di lui per
ko alla decima ripresa. Alla fine dell'anno, con un record di 32 vittorie su
32 incontri disputati, venne classificato come primo pretendente al titolo
dalle due federazioni pugilistiche mondiali, la WBA e la WBC.

Dovette però pazientare ancora un anno prima di avere la possibilità di
battersi per il titolo. Nell'attesa che gli venisse concessa tale opportunità,
nel 1972 incontrò 5 avversari che sconfisse tutti per KO entro i primi 3
rounds.

Il 22 gennaio del 1973 a Kingston, in Giamaica, Foreman incontrò Joe Frazier,
il campione del mondo in carica, in un incontro valevole per il titolo
mondiale. Frazier era un pugile che godeva di molto credito: ancora imbattuto,
dominava la categoria dei massimi da quando Muhammad Ali era stato privato del
titolo e costretto all'inattività per motivi politici. Aveva poi resistito al
rientro di quest'ultimo, sconfiggendolo in un memorabile match combattuto nel
1971, durante il quale riuscì addirittura ad atterrarlo.

Nonostante l'indubbio valore dell'avversario, Foreman vinse con una facilità
che suscitò scalpore. La sua soverchiante potenza fece apparire quell'incontro
quasi un pestaggio, tanto fu a senso unico: già nella prima ripresa aveva
mandato per tre volte Frazier al tappeto, e dopo tre ulteriori atterramenti
nella seconda, l'arbitro decise di fermare l'incontro. Indimenticabile il
colpo che chiuse il match: un montante destro che sollevò Frazier da terra per
scaraventarlo al tappeto. Lo stesso Frazier, in un'intervista concessa 10 anni
dopo, ricordò con ironia la sua pesante sconfitta: _"George Foreman fece di me
uno yo-yo"_ , alludendo al fatto che non appena si rialzava in piedi veniva
inesorabilmente rispedito al tappeto.[11]

Il nuovo campione del mondo, pur rispettato e apprezzato per le sue
eccezionali qualità di pugile, non ebbe però la simpatia ed il gradimento del
pubblico. Diffidente, scontroso al limite dell'intrattabilità e poco
disponibile ad incontrare la stampa, Foreman si trovò ben presto imprigionato
nel ruolo del "cattivo" da battere.[12] Le sue stesse rapidissime ed
inesorabili vittorie gli conferivano un'aura di quasi disumana potenza e
ferocia.

Il 1º settembre 1973, a Tokyo, incontrò il portoricano José Roman per la prima
difesa del titolo. In appena 55", Foreman atterrò l'avversario per tre volte e
vinse alla prima ripresa: l'incontro rimane tuttora il più breve nella storia
dei pesi massimi.

Il 26 marzo 1974 a Caracas, in Venezuela, Foreman affrontò un pugile di ben
altra caratura: Ken Norton, che di lì a qualche anno sarebbe diventato
campione del mondo. Norton era considerato come lo sfidante nº 1 dopo che,
l'anno prima, aveva sconfitto ai punti Muhammad Ali e con un colpo fortissimo
lo aveva addirittura atterrato, fratturandogli la mascella. Questo incontro
rappresentava dunque il primo vero banco di prova per il nuovo campione e fu
seguito con grande interesse: tra gli spettatori erano presenti Muhammad Ali,
Oscar Bonavena e Joe Louis che, poco prima dell'inizio, salì sul ring a
salutare i due pugili.

Il match fu un'esibizione di aggressività e potenza: a Foreman bastò poco per
aver ragione dell'avversario e già alla seconda ripresa i secondi di Norton si
convinsero che era il caso di gettare la spugna e fermare l'incontro. Qualche
anno più tardi, ricordando quegli avvenimenti, Norton disse: " _La sera che mi
confrontai con lui George fu mostruoso: l'impersonificazione, per cinque
minuti, dell'Armata Rossa all'attacco._"[13]

Dopo la vittoria su Norton, molti cominciarono a riferirsi a Foreman come al "
_Marciano nero_", prefigurando per lui un lungo e incontrastato regno sulla
categoria dei pesi massimi: la sua esuberanza atletica, la straordinaria
potenza dei suoi colpi, la facilità con la quale si era sbarazzato di tutti i
migliori pugili in circolazione lo fecero apparire imbattibile.

La successiva difesa del titolo vide Foreman confrontarsi con Muhammad Ali, in
uno degli avvenimenti sportivi più famosi della storia: The Rumble in the
Jungle ("La rissa nella giungla").[14] L'incontro ha ispirato il film _Rocky
III_ di Sylvester Stallone, il film documentario _Quando eravamo re_ di Leon
Gast ed un racconto di Norman Mailer ( _The Match_ ); secondo Spike Lee
avrebbe rappresentato una tappa importante nella storia della comunità nera
degli Stati Uniti.[15]

The Rumble in the Jungle fu il primo grande avvenimento pugilistico
organizzato dal controverso Don King, per il quale costituì una sorta di
trampolino di lancio per la sua fortunata carriera.[14] Si svolse a Kinshasa,
in Zaire, nello stadio _20 maggio_ (oggi _Stade Tata Raphaël_ ) e fu il primo
campionato mondiale dei pesi massimi ad aver luogo in Africa. Il dittatore
zairese Mobutu Sese Seko, in cerca di visibilità internazionale, offrì una
borsa di 5 milioni di dollari per ognuno dei due contendenti.[14] L'incontro
venne preceduto da un festival cui parteciparono molti musicisti afro-
americani, tra i quali James Brown, B.B. King e The Spinners.

Inizialmente previsto per il 25 settembre del 1974, fu poi disputato il 30
ottobre dello stesso anno, in seguito ad un rinvio causato da un infortunio in
allenamento di cui era stato vittima Foreman.

I pronostici della vigilia vedevano Foreman largamente favorito.[12][14]
Diversi fattori sembravano sostenere tale convinzione: Foreman appariva nel
pieno del vigore atletico, mentre Ali, di 7 anni più anziano, sembrava aver
intrapreso il viale del tramonto, soprattutto dopo il tentativo fallito di
riconquista del titolo;[14] Foreman arrivava all'appuntamento con il
considerevole record di 40 vittorie (di cui 37 per KO) su 40 incontri
disputati, mentre Ali sempre più raramente riusciva ad imporsi prima del
limite; Ali era stato sconfitto da Joe Frazier e da Norton, pugili che erano
stati sbaragliati da Foreman nel giro di due riprese.

Negli Stati Uniti Howard Cosell, uno dei più popolari ed autorevoli
commentatori di pugilato, riteneva improbabile una vittoria di Ali e
prefigurava il suo ritiro dal ring dopo l'incontro.[16] Secondo quanto
racconta lo scrittore Norman Mailer anche l'entourage dello stesso Ali era
pervaso da un grande pessimismo circa l'esito del match.

Nonostante il clima di sfiducia che lo circondava, Muhammad Ali non perdeva
occasione per ribadire la sua certezza nella vittoria, galvanizzato
dall'entusiasmo della popolazione zairese che lo aveva accolto
trionfalmente.[17] Inoltre operò una vera e propria campagna di
disinformazione annunciando che avrebbe "danzato" sul ring come non mai,
rendendosi imprendibile e vanificando così la potenza dell'avversario. Proprio
per prepararsi a questa eventualità, Foreman si allenò con _sparring-partner_
particolarmente veloci e mobili, affinando la tecnica di chiudere l'avversario
all'angolo.

Davanti a 100.000 africani entusiasti, l'incontro si aprì con Ali
inaspettatamente all'attacco, nel tentativo di cogliere di sorpresa
l'avversario con alcuni rapidissimi uno-due al volto. Nei round successivi la
costante, implacabile pressione di Foreman incollò Ali alle corde. I colpi
fortissimi del campione del mondo risultavano però poco efficaci e non
riuscivano a penetrare l'ermetica difesa di Ali. Il pugile di Louisville si
era infatti affidato all'inaspettata strategia del _rope-a-dope_. Foreman,
provocato da Ali che lo scherniva e lo insultava, continuava a portare senza
sosta colpi rabbiosi e violenti che finivano però sulle braccia o sui guantoni
dell'avversario. Il risultato del suo sterile attacco fu che, con il passare
delle riprese, era sempre più stanco e i suoi colpi sempre meno potenti e Ali,
arroccato nella sua impenetrabile difesa, dava l'impressione di risparmiare le
forze e di resistere bene alla violenza dell'avversario. Verso la fine della
quinta ripresa, fu chiaro che Ali aveva ormai il controllo dell'incontro,
quando lanciò un improvviso attacco colpendo ripetutamente Foreman al volto.

L'ottavo round sembrava riproporre il copione delle riprese precedenti, con
Foreman all'attacco e Ali chiuso nell'angolo con il volto nascosto dietro i
guantoni alzati, quando improvvisamente arrivò l'inatteso epilogo: in un
fulmineo contrattacco Muhammad Ali uscì dall'angolo e portò una serie al volto
dell'ormai esausto Foreman che, per la prima volta nella sua carriera, crollò
al tappeto.[18]

Foreman fu incapace di accettare la sconfitta: dichiarò di essere stato
avvelenato prima del match e accusò i secondi di Ali di aver deliberatamente
allentato le corde del ring per permettere al loro pugile di potercisi
appoggiare per evitare i suoi colpi. Solo molti anni più tardi fu in grado di
riconoscere che a Kinshasa Ali vinse perché " _era, almeno per quella notte,
l'atleta migliore_ ".

In Italia (il match non venne dato in diretta dalla RAI, bensì da Tele-
Capodistria, cronista Sandro Damiani), la sconfitta di Foreman fu accolta con
una certa perplessità e da più parti si avanzarono dubbi circa la regolarità
del match. Per Gianni Minà, appassionato cronista di pugilato ed amico di
Cassius Clay, il successivo svolgersi degli avvenimenti dimostrò
inequivocabilmente l'infondatezza di tali dubbi:

«I soliti critici italiani, che credono sempre di sapere più degli altri,
scrissero che il match era stato sicuramente una combine, per poter guadagnare
di più in seguito. La storia li smentì senza pietà. L'imbattuto Foreman da
quella notte non fu più un pugile. Un anno dopo perse con Jimmy Young e si
ritirò (...) Muhammad Ali aveva capito e sfruttato la sua fragilità
interiore.»

In un successivo articolo tornò sull'argomento, precisando meglio le ragioni
che, secondo lui, avevano determinato la vittoria di Muhammad Ali:

«Ma Foreman, se aveva forza e potenza devastanti, nascondeva anche una
fragilità emotiva che Muhammad Alì aveva intuito e avrebbe sfruttato. George,
texano di Marshall, era il tipico ragazzo nero americano che, nell'età
dell'adolescenza, aveva trovato un po' di benessere grazie alla potenza dei
suoi cazzotti. Amava il baseball, la Coca Cola, il pop corn e la televisione.
Quando fu scaraventato in Zaire per un match che aveva mille motivazioni
commerciali, geopolitiche, etniche, non si sentì a suo agio. Non gliene
fregava nulla di quello che c'era intorno. Il rinvio di un mese del match, per
un suo incidente in allenamento, aumentò il disagio. Muhammad Ali, invece,
aveva trasformato la vigilia nel trionfo dei suoi ideali, scoperti prima con
Malcolm X e poi con i Black Muslims. Si sentiva a suo agio davanti al fiume
Congo, il fiume della tradizione nelle ballate degli ex schiavi d'America, e
trasformò questa allegria in una guerra psicologica. Il giorno delle
operazioni di peso le sue provocazioni rischiarono di anticipare lo scontro.
Foreman fu trattenuto, ma la rabbia lo aveva già sconfitto. " _Gli incontri
importanti si vincono prima di salire sul ring_ ", mi aveva spiegato tante
volte Clay-Alì. E quell'alba del 30 ottobre del '74 (il match cominciò alle 3
del mattino per esigenze televisive), Muhammad fu di parola. Fece sfogare la
furia di Foreman sulle proprie braccia, chiuso apparentemente in una guardia
passiva. C'erano 40 gradi e un'umidità terribile, Muhammad chiamò quella
tattica " _presa al laccio di un imbecille_ ". Al 7° round, infatti, Foreman
era senza fiato e con le braccia basse, e all'8°, travolto da una combinazione
velocissima, crollava.»

Un'altra prestigiosa firma del giornalismo sportivo che si è occupata della
sfida tra Foreman e Muhammad Ali è stato Gianni Brera. Invitato da un lettore
ad esprimere un'opinione su chi fossero stati i migliori massimi della storia
della boxe, il famoso giornalista colse l'occasione per parlare di Foreman e
manifestare i suoi dubbi circa l'incontro di Kinshasa. Per Brera fattori
politico-ideologici avrebbero inquinato il match, condizionandone l'esito e
finendo per prevalere sugli aspetti più genuinamente sportivi:

«Il campione dei massimi che più mi ha impressionato è stato Foreman. Due o
tre volte ho chiuso gli occhi al folgorante pendolo del suo uppercut
smisurato. A ricevere quei colpi spaventosi era Frazier, che pure avevo visto
ammaccare Muhammad Ali. Mio dio, che tremende balista e risultavano i suoi
montanti! Poi, misteri della boxe e della negritudine ribelle, Foreman
incontrò Ali a Kinshasa, in una notte greve e torbida. Alì aveva dalla sua gli
dei della foresta e della savana. Non ho molto capito quell'incontro. Di
Foreman non ho veduto un uppercut che è uno. Pareva che l'avessero stregato,
che un filtro misterioso ne avesse improvvisamente ottenebrato le facoltà
mentali. La negritudine fu soddisfatta a quel modo. Quando nello sport entrano
di soppiatto questi veleni ideologici, non si può più seriamente parlare di
tecnica: un uomo sensato pensa subito che qualcuno rida di lui a crepapelle,
se appena esprime un giudizio che contrasta con la impoetica realtà delle
combines e delle torte.»

Dopo la sconfitta di Kinshasa, Foreman attraversò un lungo periodo di
depressione (accentuato dalla scoperta che i suoi familiari avevano scommesso
sulla sua sconfitta) dal quale uscì a fatica e solo a prezzo di un radicale
cambiamento del suo modo di vivere.[12]

Per tutto il 1975 fu lontano dal ring: come lui stesso ammise molti anni dopo
in un'intervista, egli trascorse quell'anno tra Parigi e gli Stati Uniti
dedicandosi alle avventure sessuali e all'acquisto di auto costose e animali
esotici.[12] Il suo senso di frustrazione però non diminuì, ed anzi venne
accresciuto dalla scoperta del suo vero padre biologico, il veterano di guerra
Leroy Morehood, che Foreman andò a conoscere poco prima che l'uomo
morisse.[12] Nel 1976 tornò a combattere e, nel suo primo incontro dopo la
sconfitta di Kinshasa, affrontò Ron Lyle, un pugile potente e temutissimo.
Fino a quel momento Foreman aveva incontrato avversari che, intimoriti dalla
sua potenza, avevano cercato di contrastarlo opponendogli altre qualità
(tecnica, esperienza, velocità, maggiore mobilità, ecc.) e comunque
affrontandolo sempre con grande cautela; Lyle fu il primo e unico pugile
disposto a misurarsi con Foreman sul terreno a questo più congeniale, quello
della potenza.

Ne risultò un match tanto violento e spettacolare da sembrare quasi una
finzione cinematografica.[19] Foreman terminò la prima ripresa barcollando,
dopo essere stato colpito da un diretto destro. Nelle due riprese successive i
due contendenti continuarono a scambiarsi colpi violentissimi, tanto che
arrivarono entrambi stremati alla fine del terzo round. Nella quarta ripresa
una combinazione di Lyle mandò Foreman al tappeto. Foreman riuscì a rialzarsi
e venne nuovamente investito da una serie di pugni al volto ma, proprio mentre
sembrava sul punto di crollare di nuovo, centrò Lyle con un diretto destro
mandandolo a terra. Anche Lyle riuscì a rimettersi in piedi ed addirittura a
trovare le forze per un'altra serie di colpi violentissimi che abbatterono
Foreman per la seconda volta. Foreman si rialzò di nuovo e riuscì a terminare
la ripresa. Nel quinto round i due, abbandonata ogni cautela difensiva ed
ormai esausti, continuarono a colpirsi con violenza fin quando Foreman chiuse
l'avversario all'angolo e portò una successione di colpi al volto di Lyle che
crollò per il definitivo KO. Per la rivista specializzata "Ring Magazine" fu
"l'incontro dell'anno". Nel successivo incontro si confrontò ancora con Joe
Frazier, imponendosi per KO al quinto round. Entro la fine del 1976 seguirono
due ulteriori vittorie, entrambe per KO, contro Scott Ledoux e contro Dino
Dennis.

Il 1977 fu per Foreman un anno decisivo. Dopo aver sconfitto in quattro
riprese Pedro Agosto, incontrò, nell'isola di Porto Rico, Jimmy Young, un
pugile poco potente ma molto tecnico e veloce che l'anno precedente era stato
sconfitto ai punti sia da Norton sia da Muhammad Ali. Young dominò l'incontro
già dall'inizio, grazie alla sua maggiore mobilità, e Foreman giunse alle
ultime riprese esausto[20]. Alla dodicesima e ultima ripresa andò addirittura
al tappeto, più per la spossatezza che per i colpi dell'avversario, riuscendo
comunque a rialzarsi e a perdere ai punti per decisione unanime.

Immediatamente dopo la conclusione dell'incontro con Young, nello spogliatoio
Foreman fu vittima di un episodio di ipertermia ed ebbe un'esperienza di pre
morte. Secondo quanto riferisce nella sua autobiografia (" _God in my corner_
") si sarebbe ritrovato, disperato e solo, in un luogo di desolazione e paura
e qui avrebbe udito la voce di Dio che gli imponeva di cambiare vita e di
rivolgersi alle opere di bene.[12] Segnato profondamente da questa esperienza,
operò un radicale cambiamento nella sua vita: smise di combattere, fu ordinato
ministro di culto di una chiesa di Houston, in Texas, e aprì, nella stessa
città, un centro di assistenza a giovani problematici che porta il suo nome,
il "George Foreman Youth Center". Per i successivi dieci anni si dedicò solo
alla sua numerosa famiglia, ai suoi parrocchiani, allo studio del Vangelo e
alla predicazione.

Nel 1987, dopo 10 anni trascorsi lontano dal ring, Foreman annunciò il suo
rientro nella boxe, all'età di 38 anni. Nell'aprile di quello stesso anno un
altro grande pugile, Sugar Ray Leonard, l'ex campione del mondo dei pesi medi,
tornò a combattere dopo 5 anni di assenza per sfidare il campione del mondo in
carica, Marvin Hagler, assicurandosi una borsa di 11 milioni di dollari. Per
Foreman, invece, ci sarebbero stati, almeno all'inizio, avversari poco quotati
e guadagni modesti. Invitato a spiegare i motivi del suo rientro, disse: _"Per
Leonard è solo una questione di soldi, una "botta e via". Anche per me il
denaro ha una sua importanza, ma secondaria. Io voglio tornare ad essere
campione. Ho un piano per i prossimi 3 anni: ricominciare dal fondo, allenarmi
più di chiunque altro, combattere una volta al mese. Non si può avere tutto e
subito."[21]._ Nella decisione del rientro pesarono anche motivazioni
economiche: nei suoi 9 anni di professionismo Foreman aveva guadagnato circa
10 milioni di dollari, di cui gli rimaneva, però, ben poco. _"Ho predicato e
ho costruito il "George Foreman Youth and Community Center". L'anno scorso un
mio amico cominciò a chiedere in giro 400 dollari di cui avevamo bisogno per
portare avanti un nostro progetto. La cosa mi imbarazzò. Decisi allora di
andarmi a guadagnare i soldi che ci servivano. Il pugilato è una professione
onorevole. Mi dissi: vai a guadagnarti qualcosa e rimani in pace."_[22].

Foreman rientrò sul ring nel 1987: da quel momento combatté mediamente una
volta ogni 45 giorni per riabituarsi al combattimento sul ring. In tale
periodo (5 febbraio 1988) sconfisse per Ko tecnico anche il campione italiano
Guido Trane, sebbene questi fosse avvantaggiato da ben 10 anni di età in meno.
Solo nel 1990 incontrò un avversario di vero spessore: l'ex pretendente alla
corona mondiale Gerry Cooney, sconfitto nel giro di due round. Questo match
decretò l'effettivo status di possibile pretendente alla corona mondiale di
Foreman. E nel 1991, ad Atlantic City, si tenne l'incontro George Foreman -
Evander Holyfield, allora campione mondiale. Big George perse per decisione
unanime. Due anni dopo e tre match interlocutori vinti per KO, Foreman ebbe
una nuova possibilità contro Tommy Morrison per il titolo dei pesi massimi WBO
vacante. Anche questa volta Foreman perse per decisione unanime, ma in un
match comunque competitivo.

Dopo la sconfitta contro Morrison, Foreman non tornò più sul ring. Nonostante
questo fu designato sfidante ufficiale del campione del mondo Michael Moorer,
detentore delle corone WBA e IBF. La scelta di far ricadere lo status di
sfidante su Foreman fu anche dovuto al particolare momento che la categoria
dei pesi massimi stava attraversando: Mike Tyson stava scontando la condanna
per stupro in prigione, Evander Holyfield e Riddick Bowe avevano un match
programmato fra di loro e Lennox Lewis stava cercando di ricostruire la sua
carriera dopo l'inaspettata sconfitta contro Oliver McCall[23]. L'incontro si
svolse a Las Vegas nel 1994 e venne inizialmente dominato dal veloce Moorer.
Foreman non combatteva da un anno e mezzo. Inizialmente in svantaggio sui
cartellini, alla decima ripresa riuscì a penetrare la difesa del campione con
un preciso diretto sinistro seguito immediatamente da un destro che scosse
pesantemente il campione. Nel corso della stessa ripresa Foreman riuscì a
piazzare la medesima combinazione e Moorer crollò al tappeto senza riuscire ad
alzarsi prima del "dieci" dell'arbitro. Foreman, a 45 anni e 9 mesi, diventò
il più anziano campione mondiale dei pesi massimi di sempre, record tuttora
imbattuto[ _senza fonte_ ].

Poco dopo la WBA lo privò del titolo, in seguito al suo rifiuto di affrontare
lo sfidante designato Tony Tucker.

Nel 1995 difese il titolo contro Alex Schultz, vincendo ai punti in 12
riprese. Da questo incontro Foreman poté fregiarsi di un'altra corona
mondiale, messa in palio in questo match dalla neonata WBU, altra federazione
minore nata nel marasma di scissioni che colpì l'organizzazione mondiale della
boxe tra gli anni ottanta e novanta. Poco dopo tuttavia, la IBF lo privò del
titolo per il suo rifiuto a concedere la rivincita a Schultz.

Difese il titolo WBU altre 2 volte, nel 1996 a Tokio, contro Crawford
Grimsley, vincendo ai punti per decisione unanime (nell'occasione si fregiò
della corona di un'altra federazione neocostituita, la IBA) e nel 1997, ad
Atlanta, vincendo ai punti per decisione non unanime contro Lou Savarese.

Il successivo e ultimo incontro fu nel novembre 1997, all'età di 48 anni e 10
mesi, in un match non valido per nessun titolo contro Shannon Briggs. Foreman
fu sconfitto ai punti per decisione non unanime, risultato questo molto
contestato in quanto ritenuto non veritiero e parzialmente ingiusto nei suoi
confronti[24]. Dopo il match dichiarò il suo ritiro definitivo.

Nel corso della sua carriera, Foreman si è misurato due volte con pugili
italiani. Da dilettante incontrò nella semifinale delle Olimpiadi di Città del
Messico del 1968 l'allora ventitreenne Giorgio Bambini, postino di La Spezia.
Forse anche impressionato dalla fama di implacabile picchiatore che già allora
cominciava ad accompagnare Foreman, Bambini venne colpito duramente già al
primo deciso attacco portato dall'avversario e si trovò con un ginocchio per
terra. Alle esortazioni dei tecnici azzurri Rea e Poggi che lo imploravano di
rialzarsi, Bambini avrebbe in seguito risposto: "Fossi matto, quello mi
ammazza". Comunque, essendo stato sconfitto in semifinale, Bambini ottenne la
medaglia di bronzo[25], una delle poche medaglie ottenute dallo sport italiano
in quelle Olimpiadi.

Vent'anni più tardi, nel febbraio del 1988, incontrò a Las Vegas Guido Trane,
all'epoca campione italiano dei pesi massimi. Fin dall'inizio del match
Foreman riuscì ad imporre la sua maggiore potenza e Trane venne fermato
dall'intervento del medico a 2' 39" della quinta ripresa per ferita all'arcata
sopraccigliare e al naso.[ _senza fonte_ ]

Dopo il suo ritiro Foreman è rimasto impegnato in attività di imprenditoria,
principalmente nel settore alimentare e vestiario.

Alla scomparsa di Muhammad Ali nel giugno 2016, Foreman ricordò il pugile di
Louisville come una profonda influenza nella sua vita e lo definì come "il
migliore di tutti i tempi".[26][27]

Altri progetti

1904: Samuel Berger (USA) • 1908: Albert Oldman (GBR) • 1920: Ronald Rawson
(GBR) • 1924: Otto von Porat (NOR) • 1928: Arturo Rodríguez (ARG) • 1932:
Santiago Lovell (ARG) • 1936: Herbert Runge (GER) • 1948: Rafael Iglesias
(ARG) • 1952: Ed Sanders (USA) • 1956: Pete Rademacher (USA) • 1960: Francesco
De Piccoli (ITA) • 1964: Joe Frazier (USA) • 1968: George Foreman (USA) •
1972–1976–1980: Teófilo Stevenson (CUB) • 1984: Henry Tillman (USA) • 1988:
Ray Mercer (USA) • 1992–1996–2000: Félix Savón (CUB) • 2004: Odlanier Solís
(CUB) • 2008: Rachim Čakchiev (RUS) • 2012: Oleksandr Usyk (UKR) • 2016:
Evgenij Tiščenko (RUS)

1904: Samuel Berger (USA) • 1908: Albert Oldman (GBR) • 1920: Ronald Rawson
(GBR) • 1924: Otto von Porat (NOR) • 1928: Arturo Rodríguez (ARG) • 1932:
Santiago Lovell (ARG) • 1936: Herbert Runge (GER) • 1948: Rafael Iglesias
(ARG) • 1952: Ed Sanders (USA) • 1956: Pete Rademacher (USA) • 1960: Francesco
De Piccoli (ITA) • 1964: Joe Frazier (USA) • 1968: George Foreman (USA) •
1972–1976–1980: Teófilo Stevenson (CUB)

1984: Tyrell Biggs (USA) • 1988: Lennox Lewis (CAN) • 1992: Roberto Balado
(CUB) • 1996: Volodymyr Klyčko (UKR) • 2000: Audley Harrison (GBR) • 2004:
Aleksandr Povetkin (RUS) • 2008: Roberto Cammarelle (ITA) • 2012: Anthony
Joshua (GBR) • 2016: Tony Yoka (FRA)

