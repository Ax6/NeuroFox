**Vittorio Emanuele III** (nato **Vittorio Emanuele Ferdinando Maria Gennaro
di Savoia** ; Napoli, 11 novembre 1869 – Alessandria d'Egitto, 28 dicembre
1947) è stato Re d'Italia (dal 1900 al 1946), Imperatore d'Etiopia (dal 1936
al 1943), Primo Maresciallo dell'Impero (dal 4 aprile 1938) e Re d'Albania
(dal 1939 al 1943). Abdicò il 9 maggio 1946 e gli succedette il figlio Umberto
II.

Figlio di Umberto I di Savoia e di Margherita di Savoia, ricevette alla
nascita il titolo di principe di Napoli, nell'evidente intento di sottolineare
l'unità nazionale, raggiunta da poco.

Il suo lungo regno (46 anni) vide, oltre alle due guerre mondiali,
l'introduzione del suffragio universale maschile (1912) e femminile (1945),
delle prime importanti forme di protezione sociale, il declino e il crollo
dello Stato liberale (1900-1922), la nascita e il crollo dello Stato fascista
(1925-1943), la composizione della questione romana (1929), il raggiungimento
dei massimi confini territoriali dell'Italia unita, le maggiori conquiste in
ambito coloniale (Libia ed Etiopia). Morì poco più di un anno e mezzo dopo la
caduta del Regno d'Italia. Per la sua partecipazione a due guerre mondiali e
la vittoria nella prima venne appellato Re Soldato e Re Vittorioso[1]. In
Italia gli odonimi a lui dedicati sono 380 e sono distribuiti in maniera
difforme[2].

Vittorio Emanuele nacque a Napoli l'11 novembre 1869, dove i genitori si
trovavano in visita. Oltre che con i nomi di Vittorio Emanuele Ferdinando, in
onore dei nonni, sua madre Margherita volle che venisse battezzato anche con i
nomi di Maria e Gennaro in modo da distendere i rapporti con la Chiesa
(all'epoca pessimi) e conquistare l'affetto dei sudditi napoletani.

Il giovane Principe non ebbe un'infanzia molto felice: un po' perché la
tradizionale educazione pedagogica di Casa Savoia, severa e di carattere
militare, non favoriva gli slanci affettuosi e un po' perché nessuno dei suoi
genitori (con i quali gli era permesso desinare solo due volte a settimana) si
occupò mai di lui. Dopo la nascita venne infatti affidato ad una balia locale
per l'allattamento, mentre per la sua prima educazione Margherita scelse una
nurse irlandese di nome Elizabeth Lee, detta familiarmente "Bessie", la quale
era vedova di un ufficiale britannico e soprattutto cattolica osservante.

Ella rimase per quattordici anni assieme al giovane principe e fu
probabilmente l'unica persona per la quale egli abbia mai sviluppato un
affetto filiale. Inoltre Vittorio Emanuele soffriva tremendamente per le sue
carenze fisiche e ciò lo portò a sviluppare un carattere schivo e riflessivo
fino al limite del cinismo: sembra che una volta Margherita gli avesse
proposto di passeggiare assieme per Roma ed egli rispose alla madre: «E dove
vuoi andare a mostrarti con un nano?».[3]

Per compensare le carenze fisiche il giovane Vittorio sviluppò un amore quasi
morboso per lo studio e il lavoro di scrivania: pare che a dieci anni fosse in
grado di ricordare a memoria tutto l'albero genealogico e l'ordine di
successione di Casa Savoia da Umberto Biancamano in giù.

A nove anni tornò in visita a Napoli con suo padre, da pochi mesi salito al
trono, sua madre, e il primo ministro, Cairoli. In carrozza, questi si accorse
di dare la sinistra al Principe, e fece per cambiar di posto, ma Umberto lo
trattenne. Fu per questa svista di cerimoniale ch’egli poté interporre il
proprio corpo fra quello del Re e il pugnale del cuoco Passannante. Il piccolo
Principe ebbe la sua divisa di marinaretto imbrattata dal sangue di Cairoli
ma, dicono, rimase impassibile anche se poi viene detto che la sera scoppiò in
un pianto dirotto tra le braccia della sua tata Bessie.

Figlio unico di cugini primi, crebbe nel tipico ambiente familiare sabaudo:
rigido e militare; come suo precettore fu scelto, su suggerimento del principe
di Germania Federico III, il colonnello di Stato Maggiore Egidio Osio, che era
stato attaché militare all'Ambasciata Italiana a Berlino. Uomo molto duro,
imperioso e abituato al comando, impresse al Principe un'educazione sul
modello prussiano del re in arme. Pare che appena insediato avesse detto al
suo pupillo: «Si ricordi che il figlio di un Re, come il figlio di un
calzolaio, quando è asino è asino».[3] Alcuni dicono che la severità di Osio
ebbe effetti deleteri sul carattere del futuro sovrano, rendendolo ancora più
insicuro e introverso, tuttavia questo fatto viene smentito anche dal rapporto
di amicizia che il futuro sovrano continuò a serbare con il suo precettore,
intrattenendo una corrispondenza quasi giornaliera e difendendolo dalle accuse
rivoltegli.

Ebbe educazione accurata[4], comprendente tra l'altro la frequenza della
prestigiosa Scuola militare Nunziatella di Napoli, che completò con lunghi
viaggi all'estero. Elevato al rango regio, divenne solito frequentare le
sedute d'inaugurazione dell'Accademia Nazionale dei Lincei, così come di altre
associazioni di stampo scientifico, alle quali si avvicinava, per i suoi
interessi. Tra tutte le sue passioni, in ambito culturale, svettavano forse la
numismatica, la storia e la geografia: la sua conoscenza in queste materie era
riconosciuta ad alti livelli, anche fuori dal Regno (scrisse un trattato sulla
monetazione italiana, il _Corpus Nummorum Italicorum_ ). In più occasioni
Vittorio Emanuele venne chiamato, in virtù della sua profonda conoscenza in
campo geografico, come mediatore nei trattati di pace. Venne riconosciuto come
arbitro per la disputa territoriale dell'isola di Clipperton tra Francia e
Messico e per la Disputa del Pirara.

Al di fuori degli impegni istituzionali, risiedeva nei soggiorni piemontesi
nei castelli di Racconigi e di Pollenzo[5]. Qui, secondo i resoconti ufficiali
di corte, praticava la lettura e l'agricoltura, studiando le tecniche che
l'avrebbero portato a fondare a Roma l'Istituto internazionale di agricoltura.

Estimatore di William Shakespeare, parlava quattro lingue, il piemontese e il
napoletano, ma non amava né il teatro, né i concerti.

Al compimento dei vent'anni, Vittorio Emanuele prese congedo dal colonnello
Osio, essendo ormai diventato maggiorenne e pari grado del suo precettore con
il quale continuò tuttavia a mantenere una corrispondenza quasi giornaliera.
Per fargli fare pratica di comando fu assegnato al 1º Reggimento di fanteria
Re a Napoli, dove rimase per ben cinque anni. In quel di Napoli strinse
amicizia con il principe Nicola Brancaccio, il quale riuscì a vincere la
ritrosia e la timidezza del giovane Vittorio Emanuele, instradandolo alla vita
notturna napoletana fatta di teatri non propriamente "rispettabili" e camerini
delle attrici.[3]

Per il giovane Principe il periodo napoletano fu forse il più felice della sua
vita: imparò a parlare fluentemente il napoletano ed ebbe anche diverse
amanti, tra cui la baronessa Maria Barracco (e pare che dalla relazione sia
nata pure una figlia) anche se la sua preferenza andava alle attrici e alle
ballerine.[6] Nel suo ruolo di comandante dimostrò una rigidità sfociante
nella pignoleria, tanto che, stando alle sue lettere ad Osio, risultò essere
una vera e propria bestia nera per i propri sottoposti; in una lettera
scrisse: « _Il mio Plotone di Allievi Ufficiali ha raggiunto il numero di 104
allievi; fra breve saranno 103 perché ne ho scacciato uno per aver rubato ad
un compagno; sono convinto della necessità di spaventarli sui primordi_.»

Probabilmente l'unico più pignolo di lui era il suo comandante, il generale
Giuseppe Ottolenghi di Sabbioneta, che non perdeva occasione per strapazzare
il Principe su eventuali mancanze di forma e ciò dava a Vittorio l'estro per
affibbiare al suo superiore (di origine israelitica) nomignoli come “Giuseppe
l'Ebreo" o "Povero Maccabeo". Tuttavia non si trattava di antisemitismo
(estraneo a Vittorio Emanuele), quanto di una piccola ripicca personale verso
il proprio superiore.[6]

Un fatto poco noto ai più è che durante il suo periodo di stanza a Napoli
entrò in conflitto con un suo parigrado che all'epoca comandava il 10º
Reggimento dei Bersaglieri: quel colonnello era Luigi Cadorna e tra i due
nacque una feroce antipatia che durò tutta la vita e che ebbe evidenti
conseguenze vent'anni dopo, durante la Grande Guerra.

La questione del matrimonio del giovane Principe divenne oggetto di estrema
preoccupazione per Umberto I di Savoia e Margherita: nessun Savoia era giunto
alla soglia dei venticinque anni scapolo e lo stesso Vittorio non mostrava
alcuna intenzione di sposarsi. Questo divenne un caso di importanza
internazionale all'interno della Triplice Alleanza di cui l'Italia faceva
parte: lo stesso Kaiser Guglielmo II s'interessò al caso e, approfittando di
una visita a Berlino di Vittorio, affrontò il giovane Principe di petto
redarguendolo: «Perché non vi decidete a prendere moglie?!» e in quel
frangente il Principe, seppur così giovane, dimostrò tutta la sua caparbietà
tenendogli testa e dicendogli di non impicciarsi dei suoi affari.[6]

La corte sabauda fece un tentativo di combinare un fidanzamento con la
principessa Maud del Galles, figlia terzogenita di Edoardo VII del Regno
Unito, ma le trattative fallirono per l'opposizione della regina Margherita la
quale, dimostrandosi persino più intransigente del Papa, voleva che la
fanciulla abiurasse la sua fede protestante prima delle nozze con suo figlio.
Alcuni, tra cui il ministro Brin, sospettavano che in realtà la questione
religiosa fosse una scusa, in quanto la Regina non voleva che la futura nuora
offuscasse la sua celebrata bellezza.[6] Neppure il tentativo di fidanzamento
con la principessa danese Luisa di Schleswig-Holstein-Sonderburg-Glücksburg
andò a buon fine, questa volta per l'opposizione dello stesso Principe
ereditario: egli infatti non voleva sentire parlare di matrimoni combinati,
soprattutto perché il risultato di queste unioni (spesso tra consanguinei) le
vedeva ogni mattina davanti allo specchio, e ne era così conscio che non aveva
difficoltà di fronte al generale Porro, suo Capo di Stato Maggiore, ad
ammettere con schiettezza: «Ch'am varda nen. A sa ben che mi a son fòtu ant'le
gambe!».[7]

Al fine di scongiurare un simile rischio, venne combinato il matrimonio tra il
ventisettenne principe di Napoli e una principessa montenegrina, Elena, la cui
famiglia era molto legata, da vincoli politici e familiari, alla Corte di San
Pietroburgo. Allo stesso tempo, il matrimonio con un'esponente della più
antica famiglia autoctona di principi balcanici, nonostante la relativa
povertà e l'inferiorità del lignaggio, se comparato a quello sabaudo,
rafforzava la politica italiana nelle regioni al di là dell'Adriatico.
Tuttavia furono non pochi negli ambienti di corte e politici a storcere il
naso a questa unione, considerando che i Savoia erano la più antica dinastia
europea dopo gli Hohenzollern, mentre Nicola del Montenegro era poco più di un
principe-pastore.

Il fidanzamento tra Vittorio ed Elena fu una vera e propria "congiura", alla
quale parteciparono praticamente tutte le case regnanti europee e l'unico ad
esserne all'oscuro fu proprio il giovane Principe. Il primo incontro tra i due
avvenne a Venezia nel 1895, durante l'inaugurazione dell'Esposizione
Internazionale dell'arte: per sicurezza Elena era stata fatta accompagnare
dalla sorella Anna, nell'eventualità che il Vittorio preferisse l'una
all'altra. Tuttavia la preferenza del Principe andò proprio ad Elena, che era
riuscita a colpirlo con la sua bellezza slava e gli occhi da "daina
ferita".[6] Il secondo incontro tra i due avvenne tredici mesi dopo a Mosca,
durante i festeggiamenti per l'incoronazione dello zar Nicola II, e finalmente
il giovane Vittorio si dimostrò veramente interessato alla giovane Elena,
tanto che decise di parlarne ai suoi genitori. Naturalmente il Principe non
sapeva nulla della congiura ai suoi danni ed era timoroso che Umberto e
Margherita s'incollerissero per questa sua infatuazione per la figlia di un
principe-pastore; invece, con somma sorpresa di Vittorio, i genitori non solo
non s'arrabbiarono, ma furono talmente felici da gettargli pure le braccia al
collo in un raro momento di tenerezza.[6]

Il matrimonio, per nulla sfarzoso, fu celebrato al Quirinale con rito civile,
seguito da quello religioso cattolico nella Basilica di Santa Maria degli
Angeli e dei Martiri il 24 ottobre 1896[8]. A celebrare le nozze fu monsignor
Piscicelli, Gran Priore di Bari. [9]Per commemorare l'evento fu previsto un
francobollo noto come "Nozze di Vittorio Emanuele III" che però non venne mai
distribuito e del quale esistono, al giorno d'oggi, 100 esemplari in tutto. Al
suo arrivo in Italia, il 19 ottobre 1896, Elena del Montenegro aveva abiurato
al credo ortodosso, sua fede d'origine, e professato il credo cattolico nella
Basilica di San Nicola di Bari.

La coppia, felicissima dal lato affettivo, tardò ad avere figli. Dopo quattro
anni, nacque la principessa Jolanda (1901), che nel 1923 sposò, non senza
iniziali impedimenti per la disparità di nobiltà, il conte Giorgio Carlo Calvi
di Bergolo. Dopo la nascita di Mafalda (1902), che sposò nel 1925 il langravio
Filippo d'Assia, arrivò l'atteso erede maschio, Umberto (1904), principe di
Piemonte, che nel 1930 sposò Maria José del Belgio. La quartogenita, Giovanna
(1907), sposò nel 1930 Boris III di Bulgaria e, infine, l'ultimogenita Maria
Francesca (1914) che sposò nel 1939 il principe Luigi di Borbone-Parma.

La notizia dell'assassinio del padre Re Umberto I di Savoia, ucciso il 29
luglio 1900 a Monza ad opera dell'anarchico Gaetano Bresci, giunse a Vittorio
Emanuele mentre si trovava in crociera nel Mediterraneo con la moglie Elena
del Montenegro: fino ad allora il principe di Napoli aveva considerato la
propria ascesa al trono ancora lontana, data l'età del padre, che al momento
del regicidio aveva cinquantasei anni.

Il giovane Re si mise subito all'opera e, appena due giorni dopo la morte del
padre, convocò il Presidente del Consiglio Giuseppe Saracco per un colloquio,
del quale lo stesso lasciò un dettagliato resoconto: Saracco era appena uscito
dalla camera ardente del defunto Re, quando Vittorio Emanuele lo convocò nel
suo studio; senza dargli tempo di pronunciare le solite parole di cordoglio,
il nuovo Re gli mostrò le carte che si ammucchiavano sul tavolo. Erano decreti
su cui il padre non aveva fatto in tempo ad apporre la firma, ma che secondo
lui andavano poco d’accordo con la Costituzione. Saracco replicò che la
valutazione di costituzionalità non era competenza del Re, il quale doveva
limitarsi a firmare come sin allora aveva sempre fatto. Il giovane Re però
rispose «Già, ma d’ora in avanti il Re firmerà solo gli errori suoi, non
quelli degli altri».

Saracco, che oltre tutto passava per un grande esperto di Diritto, si sentì
offeso e offrì seduta stante le dimissioni. Il Principe fece finta di non
sentire, ma insistette che i decreti, prima che alla firma, gli fossero
portati in lettura. Dopodiché spiegò al presidente come concepiva i doveri
suoi e quelli altrui. «Non ho la pretesa di rimediare con le sole mie forze
alle presenti difficoltà. Ma sono convinto che queste difficoltà hanno una
causa unica. In Italia pochi compiono esattamente il loro dovere: v’è troppa
mollezza e rilassatezza. Bisogna che ognuno, senza eccezioni, osservi
esattamente i suoi obblighi. Io sarò d’esempio, adempiendo a tutti i miei
doveri. I Ministri mi aiuteranno, non cullando alcuno in vane illusioni, non
promettendo quanto saranno certi di poter mantenere».

Il 2 agosto 1900, a pochi giorni dal regicidio, nel suo primo discorso alla
Nazione il nuovo Re elencava i capisaldi della sua visione politica.

L'11 agosto giurò fedeltà allo Statuto nell'aula del Senato, davanti al
presidente Giuseppe Saracco e ai due rami del Parlamento, disposto alle sue
spalle. Nel discorso, scritto di proprio pugno, il nuovo Re delineava una
politica conciliante e parlamentarista:

«Monarchia e Parlamento procedono solidali in quest'opera salutare.»

Dopo l'incoronazione il neo-re ordinò a Guido Cirilli la progettazione e la
costruzione di una cappella commemorativa al padre dove era stato assassinato;
facendo questo il re Vittorio Emanuele III fece abbattere la sede della
Società Ginnastica Monzese Forti e Liberi di Monza e la fece ricostruire
dall'altro lato di viale Cesare Battisti di Monza.

Infine, la riconciliazione nazionale voluta dal Sovrano prese forma con il
Regio Decreto 11 novembre 1900, n. 366, nel quale il Re concedeva l'amnistia
per i reati di stampa e per i delitti contro la libertà di lavoro e condonava
la metà delle pene irrogate per i moti del 1898[10]. Nel 1901 venne emessa la
prima serie di francobolli, che inaugurò le lunghe emissioni filateliche del
suo Regno; tale serie, detta "Serie Floreale 1901", portava intrinsecamente la
novità di usare il nuovo stile detto Liberty, che negli anni a venire fu
appunto italianizzato in "Floreale".

Secondo la tradizione sabauda e nel rispetto delle prerogative statutarie,
Vittorio Emanuele III esercitò una rilevante azione nel campo della politica
estera e militare[11]. Salutato da molti osservatori come "antitriplicista",
egli, pur mantenendosi nel solco della Triplice, sostenne il ravvicinamento
alle altre Potenze escluse dall'alleanza e contro le quali essa potenzialmente
era stata costituita: la Russia, che ostacolava i disegni di espansione
austriaci, e la Francia, di cui i tedeschi temevano il desiderio di rivincita.

La normalizzazione dei rapporti con la Repubblica francese era cominciata
qualche anno prima dell'ascesa al Trono di Vittorio Emanuele, con la firma
delle tre convenzioni tra l'Italia e la Tunisia del 30 settembre 1896 e
successivamente con l'accordo commerciale italo-francese del 21 novembre 1898,
che poneva termine alla guerra doganale tra le due potenze. Nel dicembre del
1900, con lo scambio di note Visconti Venosta-Barrère, il governo italiano
ottenne un primo riconoscimento francese del suo interesse per la
Tripolitania-Cirenaica. L'accordo ebbe l'effetto di svuotare la Triplice
Alleanza di una parte del suo contenuto, legato al contrasto italo-francese
nel Mediterraneo.

L'accordo venne rinforzato nel luglio del 1902 dallo scambio di note Prinetti-
Barrère, che impegnava le due potenze a mantenersi neutrali nel caso di
conflitto con altre Potenze. Il ravvicinamento italo-francese fu suggellato
dalla visita a Parigi di Vittorio Emanuele, insignito della Legion d'onore, al
presidente Émile Loubet, nell'ottobre del 1903, ricambiata a Roma nel 1904.

La politica estera italiana disegnava così un sistema che avrebbe reso meno
rigida la divisione tra "blocchi di Potenze", che avrebbero portato alla
deflagrazione del conflitto mondiale: in questo contesto, si spiega il
comportamento italiano alla Conferenza di Algeciras sul Marocco del 1906, in
cui il rappresentante italiano, Visconti Venosta, fu istruito a non appoggiare
la Germania di Guglielmo II.

Lo stabilrsi di buoni rapporti con la Russia, di cui la più evidente
manifestazione di ravvicinamento era stata in età umbertina il matrimonio di
Vittorio Emanuele con Elena di Montenegro, era il necessario corollario delle
direttrici di politica estera nell'area balcanica, il cui _status quo_ , che
almeno formalmente la Triplice s'impegnava a mantenere, era minacciato dalla
inarrestabile crisi dell'Impero ottomano, e dai confliggenti appetiti
austriaci e russi, fra i quali l'Italia intendeva inserirsi, cercando di
limitare i tentativi dell'alleato asburgico volti a mutare la situazione a
proprio vantaggio, in violazione dell'articolo VIII del trattato.

L'Italia guardava ai Balcani quale potenziale area d'influenza per la propria
economia. Di fronte alle mire espansionistiche della Serbia, Vittorio Emanuele
si pose quale mediatore per la creazione di uno Stato cuscinetto che impedisse
a Pietro I lo sbocco sull'Adriatico: l'Albania. Il comportamento austriaco,
che nel 1908 aveva annesso senza preavviso la Bosnia ed Erzegovina, suscitando
forti proteste da parte serba e russa, oltre che italiana, portò il Governo
italiano a stringere accordi con quello russo: il 24 ottobre 1909 venne
firmato tra le due Potenze il trattato di Racconigi, che da parte russa poneva
fine alla politica di accordi esclusivi con l'Austria sui Balcani, per i quali
si prospettava l'attuazione del principio di nazionalità e un'azione
diplomatica comune delle due Potenze in tal senso; inoltre, la Russia
riconosceva l'interesse italiano per la Tripolitania-Cirenaica.

I tradizionali buoni rapporti con l'Inghilterra e la stima in ambito
internazionale del Re d'Italia vennero confermati nella scelta di Vittorio
Emanuele come arbitro per stabilire i confini tra Brasile e Guyana britannica
nel 1903-1904, e per i confini in Barotseland tra Portogallo e Gran Bretagna
nel 1905. Anche Francia e Messico ricorsero nel 1909 all'arbitrato di Vittorio
Emanuele III per definire il possesso dell'isola di Clipperton[11].

«Un Istituto siffatto, organo di solidarietà fra tutti gli agricoltori e
perciò elemento poderoso di pace.»

Coerentemente con il proprio pensiero umanitario, nel 1905, accogliendo la
proposta di David Lubin, Vittorio Emanuele III si fece personalmente promotore
a livello internazionale della fondazione dell'Istituto internazionale di
agricoltura, evolutosi nel secondo dopoguerra nella FAO, con l'obiettivo di
abbattere la piaga della fame mondiale.

L'Ente era finanziato prevalentemente attraverso i contributi degli Stati
aderenti, che andavano da un minimo di 12.500 lire ad un massimo di 200.000
lire. Vittorio Emanuele III, che era abituato a sostenere con i propri averi
le molte istituzioni scientifiche e caritative da lui patrocinate, partecipava
con la somma annua di 300.000 lire, che si aggiungevano alla donazione della
palazzina che doveva servire da sede all'Istituto[12].

«Conviene ora con prudente risolutezza proseguire sulla strada che la
giustizia sociale consiglia [...] in sollievo delle classi lavoratrici. Sono
felici portati della civiltà nuova l'onorare il lavoro, il confortarlo di equi
compensi e di preveggente tutela, l'innalzare le sorti degli obliati dalla
fortuna. Se a ciò Governo e Parlamento provvedano, egualmente solleciti dei
diritti di tutte le classi, faranno opera memoranda di giustizia e di pace
sociale.»

L'operato di Vittorio Emanuele III in politica interna riguarda in primo luogo
la realizzazione della pace sociale, attraverso una legislazione volta a
superare "l'ardente contrasto fra capitale e lavoro"[13]. La pace sociale e la
necessità di operare con equità tra le classi sociali sono, infatti, temi
ricorrenti dei discorsi della Corona, normalmente redatti di proprio pugno dal
re.

Nella visione politica del sovrano, punto fondamentale per il raggiungimento
della desiderata pace sociale era "conseguire una più elevata condizione
intellettuale, morale ed economica delle classi popolari"[14], in particolare
assicurando un completo livello di istruzione a tutti i cittadini.

Le leggi promulgate tra 1900 e 1921 nell'ambito della legislazione sociale
voluta da Vittorio Emanuele III riguardano: la tutela giuridica degli
emigranti (1901), la tutela del lavoro delle donne e dei minori (1902), le
misure contro la malaria e per la chinizzazione (1902), l'istituzione
dell'Ufficio del lavoro (1902), l'edilizia popolare (1903), gl'infortuni sul
lavoro (1904), l'obbligo del riposo settimanale (1907), l'istituzione della
Cassa nazionale delle assicurazioni sociali (1907), la mutualità scolastica e
l'istituzione della Cassa nazionale per la maternità (1910), l'assistenza a
favore dei colpiti da disoccupazione involontaria (1917)[15]. Sempre nel 1917,
fu istituita l'Opera Nazionale Combattenti.

Dato l'interesse di Vittorio Emanuele III per la questione sociale, molti
contemporanei lo dipinsero come un "Re socialista"[16]. Attento alle esigenze
di progresso del Paese, che alla vigilia della Grande Guerra era divenuto la
settima Potenza industriale al mondo, diede lo status di ente morale nel 1908
alla Società italiana per il progresso delle scienze fondata nel 1839.
Contribuì finanziariamente alla fondazione a Milano della prima _Clinica di
medicina del lavoro_ d'Europa e di uno dei primi istituti per lo studio e la
cura del cancro.

Il 14 marzo 1912 il muratore romano Antonio D'Alba, anarchico, sparò due[17]
colpi di pistola contro di lui, mancandolo. Poche ore dopo il fallito
attentato, Vittorio Emanuele ricevette la visita dei socialisti riformisti
Ivanoe Bonomi, Leonida Bissolati e Angiolo Cabrini, che si felicitarono con il
Re; questo gesto diede poi il pretesto alla maggioranza del PSI di espellere i
tre riformisti colpevoli di aver appoggiato il quarto governo Giolitti nella
guerra contro la Turchia. Fra i socialisti il più intransigente fu Benito
Mussolini, che accusò i riformisti di connivenze con il «gregge clerico-
nazionalista-monarchico», dichiarando «O col Quirinale o col socialismo!».[18]

Il 12 aprile 1928, mentre inaugurava la VIII edizione della Fiera Campionaria
di Milano, Vittorio Emanuele fu bersaglio di un sanguinoso attentato
dinamitardo: una bomba esplosa fra la folla assiepata in attesa di vedere il
Re uccise venti persone fra donne, bambini e militari presenti. Il Re non
venne tuttavia colpito. Furono arrestati i repubblicani Ugo La Malfa, Lelio
Basso e Leone Cattani.[19]

Nel 1941, durante una visita in Albania, il Re Imperatore fu oggetto di un
terzo attentato: un giovane, Vasil Laci Mihailoff, sparò cinque volte, ma
nessuno dei colpi esplosi compì il regicidio. Vittorio Emanuele III, rimasto
impassibile, commentò: "Spara ben male quel ragazzo".[20]

In politica ecclesiastica, Vittorio Emanuele si mostrò restio ad aperture
verso le pretese politiche della Chiesa cattolica: la firma, nel 1929, dei
Patti Lateranensi è da imputarsi più all'iniziativa di Benito Mussolini che al
monarca, che avrebbe fatto cadere un precedente tentativo di Orlando
nell'immediato primo dopoguerra. In questo primo periodo, pur nel massimo
rispetto delle istituzioni ecclesiastiche e della fede della propria Casa e
degli Italiani, il Re volle mantenere il sistema di separazione fra Stato e
Chiesa, senza ricucire per via concordataria o pattizia i rapporti rotti con
la Presa di Roma e con le campagne risorgimentali.

Nella vita privata Vittorio Emanuele era assai diverso dai propri predecessori
per quanto riguardava i rapporti con la Chiesa. Il suo bisnonno Carlo Alberto
era fortemente religioso; suo nonno Vittorio Emanuele II era un incredulo che
tuttavia servava un superstizioso timore per la Chiesa; suo padre Umberto era
invece un agnostico osservante che in chiesa ci andava più per dare l'esempio
ai sudditi che non che per convinzione personale, ma al contempo aveva un
profondo rispetto per la Gerarchia. Vittorio Emanuele era invece uno scettico
che non credeva e non praticava: da giovane aveva coltivato letture
positiviste (come Comte, Stuart Mill e Ardigò) tuttavia, più che un laicista,
egli era un "ghibellino" profondamente conscio del proprio ruolo come quello
che la Chiesa aveva avuto nella storia del Paese e dunque ne diffidava.[21]

Vittorio Emanuele, in effetti, considerava la Questione Romana risolta con la
Legge delle Guarentigie, che assicuravano la piena autonomia al Pontefice, al
quale venivano riconosciuti i diritti di legazione attiva e passiva e la cui
persona veniva equiparata, per certi aspetti, specialmente di rilievo penale,
a quella del Re[22].

Un alto livello di tensione nei rapporti tra Stato e Chiesa fu causato dalla
visita del 1904 del presidente francese Émile Loubet a Vittorio Emanuele: la
Santa Sede protestò per il fatto che un Capo di Stato cattolico in visita a
Roma avesse reso omaggio al Re d'Italia prima che al Papa. L'incidente
produsse in Francia il rafforzamento delle posizioni anticlericali e la
rottura delle relazioni diplomatiche con la Santa Sede.

La visita dello zar Nicola nell'ottobre 1909 portò, tra le altre cose, al
riconoscimento dell'influenza italiana nell'Africa che si affaccia sul mar
Mediterraneo e, nello specifico, nell'area libica. Da ciò, già si poteva
scorgere l'inizio dell'impresa militare nella Tripolitania e nella Cirenaica,
nel 1911: non tardò, per giovare a questo fine, la divisione delle sfere di
influenza nel Mediterraneo africano tra Francia e Italia a seguito delle crisi
marocchine, nelle quali Vittorio Emanuele si schierò a fianco di Parigi,
riconoscendo, a sua volta, la priorità francese nell'area più occidentale del
Sahara.

L'iniziativa coloniale italiana era, tuttavia, già attiva sul continente
africano. Già era occupata l'Eritrea, mentre la Somalia era colonia dal 1907,
ma le loro posizioni, sul Corno d'Africa, le rendevano remote e, in ogni caso,
la loro conformazione territoriale e la scarsa importanza sul piano strategico
non davano lustro alla politica coloniale italiana. L'Italia era anzitutto sul
Mediterraneo, e l'ultima terra ancora non posta sotto il dominio di una
qualche potenza europea era la Libia.

Il governo italiano agì con cautela: la Cirenaica e la Tripolitania erano
poste sotto il controllo dell'Impero ottomano, minato ormai da un cancro
interno che lo rendeva un'entità ormai moribonda, ma in ogni caso, da non
trascurare: la rivolta dei Giovani Turchi servì come trampolino di lancio per
l'operazione militare.

Il 29 settembre 1911 iniziò lo sbarco italiano in Libia, annessa, secondo
decreto regio, il 5 novembre, senza considerare la grande debolezza
dell'occupazione, che risentiva di un esercito ancora arretrato e la
resistenza attiva dei capi tribali delle aree interne. Non a caso,
nell'occasione dell'imminente prima guerra mondiale, la Libia non tarderà ad
riprendersi, con l'esercito italiano tutto impiegato su altri fronti,
un'autonomia praticamente completa. Nell'ambito della guerra italo-turca,
furono anche annesse, nel 1912, le isole greche del Dodecaneso. Con la pace di
Losanna, del 18 ottobre 1912, l'Impero ottomano riconobbe all'Italia il
possesso della colonia Tripolitania e di quella Cirenaica.

«La guerra contro l'Austria-Ungheria che, sotto l'alta guida di S.M. il Re,
duce supremo, l'Esercito Italiano, inferiore per numero e per mezzi, iniziò il
24 maggio 1915 e con fede incrollabile e tenace valore condusse ininterrotta
ed asprissima per 41 mesi è vinta.»

Nella prima guerra mondiale, Vittorio Emanuele III sostenne la posizione
inizialmente neutrale dell'Italia. Molto meno favorevole del padre alla
Triplice Alleanza (di cui l'Italia era parte con Germania ed Impero austro-
ungarico) e ostile all'Austria, promosse la causa dell'irredentistismo del
Trentino e della Venezia Giulia. Le vantaggiose offerte dell'Intesa
(formalizzate nel Patto di Londra, stipulato in segreto all'insaputa del
parlamento) indussero Vittorio Emanuele ad appoggiare l'abbandono della
triplice alleanza (4 maggio 1915) passando a combattere a fianco dell'Intesa
(Francia, Gran Bretagna e Russia).

Ad inizio maggio, l'azione neutralista di Giovanni Giolitti insieme alla
diffusione di notizie circa concessioni territoriali da parte austriaca
aprirono una crisi parlamentare. Il 13 maggio, Salandra rimetteva nelle mani
del Re il mandato. Il _Corriere della Sera_ scrisse: “L'on. Giolitti e i suoi
amici trionfano. Più ancora trionfa il Principe di Bülow. Egli è riuscito a
far cadere il Ministero che conduceva il Paese alla guerra.”; e il
_Messaggero_ : “L'on. Salandra dà partita vinta agli organizzatori del
malefico agguato; si arrende alle male arti diplomatiche del Principe di
Bülow.”[ _Non è chiaro cosa c'entrino le insinuazioni di giornali
interventisti contro l'opera neutralista di Giolitti, con Vittorio Emanuele
III._ ]

Giolitti fu convocato di conseguenza dal Re, per formare il nuovo governo.
Questi però, informato dei nuovi impegni presi[ _non chiaro_ ] con la Triplice
intesa decise di rifiutare l'incarico, così come altri politici convocati.

Il 16 maggio Vittorio Emanuele respingeva ufficialmente le dimissioni di
Salandra. Il 20 e il 21 maggio, a stragrande maggioranza, le due camere del
Parlamento votarono a favore dei poteri straordinari al Sovrano e al Governo
in caso di ostilità. Il 23 maggio l'Italia dichiarava guerra all'Austria-
Ungheria.

Fin dall'inizio delle ostilità sul fronte italiano (24 maggio 1915) fu
costantemente presente al fronte, meritandosi[ _senza fonte_ ] da allora il
soprannome di «Re soldato». Durante le operazioni belliche affidò la
luogotenenza del Regno allo zio Tommaso, duca di Genova. Non si stabilì nella
sede del quartier generale di Udine ma in un paese vicino, Torreano di
Martignacco, presso Villa Linussa (da allora chiamata Villa Italia) con un
piccolo seguito di ufficiali e gentiluomini.

Ogni mattina, seguìto dagli aiutanti da campo, partiva in macchina per il
fronte o a visitare le retrovie. La sera, quando ritornava, un ufficiale di
Stato Maggiore veniva a ragguagliarlo sulla situazione militare. Il Re, dopo
aver ascoltato, esprimeva i suoi pareri, senza mai scavalcare i compiti del
Comando Supremo.

Soggiornò brevemente a Monteaperta (presso l'ospedale militare del Gran Monte,
attuale Rifugio A. N.A. Montemaggiore-Monteaperta) durante i combattimenti
vista la notevole importanza logistica di Monteaperta alle spalle del fronte.

Dopo la battaglia di Caporetto, per decisione concordata tra i governi Alleati
durante la conferenza di Rapallo viene sostituito Cadorna con il generale
Armando Diaz, l'8 novembre 1917, al convegno di Peschiera, il re ratifica
quanto già sottoscritto dal Governo Orlando facendo sue le decisioni di
questo. Il Consiglio dei Ministri avrebbe voluto conferire al Re la Medaglia
d'Oro al Valor Militare, ma il Sovrano la rifiutò con le seguenti parole:
_«Non ho conquistato alcuna quota difficile; vinto nessuna battaglia, non ho
affondato alcuna corazzata; compiuto alcuna gesta di guerra aerea»_.[ _senza
fonte_ ]

La vittoria italiana portò all'annessione all'Italia del Trentino e dell'Alto
Adige (con Trento), della Venezia Giulia, di Zara e di alcune isole dalmate
(tra le quali Lagosta).

Il Re, tra il 1914 ed il 1918, ricevette circa 400 lettere - anche minacciose
e minatorie - di carattere prevalentemente anti-bellicista da individui di
qualsiasi estrazione sociale, soprattutto bassa e composta da semi-alfabeti.
Attualmente esse sono conservate nell'Archivio Centrale dello Stato in tre
fondi, ma sono state digitalizzate e rese di pubblico dominio[23], essendo di
grande interesse storico e linguistico[24].

A causa della crisi economica e politica che seguì la guerra, l'Italia conobbe
una serie di agitazioni sociali (Biennio rosso in Italia) che i deboli governi
liberali dell'epoca non furono in grado di controllare. Nel Paese si diffuse
il timore di una rivoluzione comunista simile a quella in corso in Russia e
nel contempo le classi possidenti temevano di essere travolte dalle idee
socialiste; queste condizioni storiche portarono all'affermarsi di movimenti
politici antidemocratici e illiberali.

Uno di questi erano i Fasci di combattimento, movimento costituito nel 1919
dall'ex direttore dell'Avanti! Benito Mussolini. Al movimento erano collegate
le squadre d'azione, che successivamente sarebbero state integrate nella
Milizia Volontaria per la Sicurezza Nazionale. Mussolini aveva chiaramente
scelto di forzare la situazione, ormai giunta ad un'impasse. A fine ottobre
1922 Mussolini, eletto da un anno deputato alla Camera, fece dunque scattare
il suo piano di occupazione del potere. Il 27 ottobre iniziarono i primi
movimenti squadristici con l'occupazione, nell'Italia settentrionale, di
prefetture e caserme. Vittorio Emanuele si precipitò a Roma da San Rossore e
comunicò al primo ministro Luigi Facta la propria intenzione di decidere
personalmente sulla crisi in atto.

Gli eventi delle ore successive sono molto confusi e non permettono ancora
oggi di fornire una chiara ricostruzione degli eventi: Facta ebbe almeno due
colloqui con il sovrano sia alla stazione di Roma che a Villa Savoia, nei
quali il Re avrebbe detto al Ministro che si rifiutava di deliberare «sotto la
minaccia dei moschetti fascisti» per poi chiedere al Governo di prendere tutti
i provvedimenti necessari e poi sottoporglieli per ottenere la sua
approvazione. Di questi colloqui comunque le versioni sono assai discordanti
(secondo una versione Facta minacciò le proprie dimissioni). La cosa assai
strana però è che, nonostante la situazione fosse molto grave, il Primo
Ministro, convinto fino all'ultimo che Mussolini bluffasse, se ne andò a
dormire come se nulla fosse salvo essere svegliato nel cuore della notte dai
suoi collaboratori che lo informavano delle occupazioni fasciste e della
calata delle colonne di camicie nere su Roma.

Alle sei del mattino del 28 ottobre Facta riunì il Consiglio dei ministri, che
deliberò, su precise insistenze del generale Cittadini, primo aiutante di
campo del Re, il ricorso allo stato d'assedio per bloccare la marcia su Roma.
Ma quando alle 9 Facta si recò dal Re al Quirinale per la controfirma,
ricevette il rifiuto del monarca a sottoscrivere l'atto. Quando Vittorio
Emanuele vide la bozza del proclama andò su tutte le furie e, dopo aver
strappato il testo dalle mani di Facta, in uno scatto di collera disse al
Ministro: «Queste decisioni spettano soltanto a me. Dopo lo stato d'assedio
non c'è che la guerra civile. Ora bisogna che qualcuno di noi due si
sacrifichi». Allora sembra che Facta abbia risposto: «Vostra Maestà non ha
bisogno di dire a chi tocca». E si congedò.[25]

Questo improvviso mutamento d'indirizzo non è ancora stato chiarito dalla
storiografia. Renzo De Felice, il maggiore storico del fascismo, abbozza un
elenco di possibili motivi che potrebbero avere indotto il re ad evitare lo
scontro col fascismo, cioè:

Secondo Mauro Canali[26] bisogna aggiungerne un altro, riconducibile alla
personalità del re, cioè alla sua supposta pavidità che lo indusse a non
sfidare sul terreno militare lo squadrismo fascista. "Le sue preoccupazioni -
aggiunge Canali - erano assolutamente fuori luogo, dato lo squilibrio delle
forze in campo". Infatti le forze dell'esercito di stanza a Roma erano molto
superiori a quelle dei fascisti: 28 000 uomini contro qualche migliaio, ed
equipaggiati alla meglio. Su questo dato concordano tutti gli storici, ma
devono essere considerate le menzionate "incertezze" dei vertici militari, le
pressioni della classe dirigente, la volontà di evitare il deterioramento
della crisi interna.

In conseguenza della decisione del Re, Facta presentò le dimissioni, subito
accolte dal Sovrano. Il 29 ottobre 1922, Vittorio Emanuele, consultatosi con i
massimi esponenti della classe dirigente politica liberale (Giolitti,
Salandra) e militare italiana (Diaz, Thaon di Revel), dopo la bocciatura da
parte mussoliniana di un possibile gabinetto Salandra-Mussolini, con l'intento
di far rientrare il movimento fascista nell'alveo costituzionale parlamentare
e di favorire la pacificazione sociale, affidò al capo del fascismo Benito
Mussolini, deputato dal 1921, l'incarico di formare un nuovo governo.

Mussolini, che si indirizzò al Parlamento con tono minaccioso (" _Avrei potuto
fare di quest'aula sorda e grigia un bivacco di manipoli..._ "), ricevette una
larga fiducia dal Parlamento, ottenendo alla Camera 316 voti a favore, 116
contrari e 7 astenuti. Ricordiamo i voti favorevoli di Giovanni Giolitti, di
Benedetto Croce, in seguito il massimo rappresentante dell'antifascismo
liberale e di Alcide De Gasperi[27], poi padre della repubblica italiana,
mentre Francesco Saverio Nitti lasciò l'aula in segno di protesta[28]. Il
Governo, composto da quattordici ministri e sedici ministeri, con Mussolini
capo del Governo e ministro ad interim di Esteri e Interni, era formato da
nazionalisti, liberali e popolari, tra i quali il futuro presidente della
repubblica Giovanni Gronchi, sottosegretario all'Industria.

Secondo De Felice, "senza il compromesso con la monarchia è molto improbabile
che il fascismo sarebbe mai potuto arrivare veramente al potere".

Nell'aprile del 1924 vennero indette nuove elezioni, svoltesi tra gravi
irregolarità. Il deputato socialista Giacomo Matteotti, che aveva denunciato
queste irregolarità, venne rapito il 10 giugno 1924 e trovato morto il 16
agosto dello stesso anno. Il fatto scosse il mondo politico e aprì un semestre
di forte crisi interna, risolto infine il 3 gennaio 1925 quando Benito
Mussolini, rafforzato sul piano internazionale dal recente incontro con
Chamberlain[29], rivendicò la responsabilità non materiale dell'accaduto ("Se
il fascismo è stato un'associazione a delinquere, io sono il capo di questa
associazione a delinquere!")[30], indicando al parlamento la procedura di
messa in stato d'accusa conformemente all'articolo 47 del Regio Statuto. La
Camera, dove l'opposizione era frantumata nelle molteplici correnti e incapace
di accordarsi su strategie condivise, non procedette e Mussolini diede inizio,
per via parlamentare, alla trasformazione in senso autoritario e poi
totalitario[31] dello Stato.

Il Re, che fino ad allora aveva conservato il controllo dell'esercito, non si
oppose. Del resto, il Parlamento, dove alla Camera per soli sette seggi gli
iscritti al PNF erano la maggioranza assoluta, indebolito dalla secessione
dell'Aventino, non aveva fornito alcun pretesto giuridico per chiedere le
dimissioni di Mussolini né elaborato una credibile compagine di governo
alternativa. Né la scelta extraparlamentare dell'opposizione era riuscita a
mobilitare le masse. Il Re restò quindi in attesa di un'iniziativa
parlamentare nel rispetto delle regole istituzionali[32].

Quando il senatore Campello presentò a Vittorio Emanuele le prove della
responsabilità del presidente del Consiglio dei ministri nel delitto
Matteotti, il Re avrebbe risposto: «Sono cieco e sordo. I miei occhi e le mie
orecchie sono la Camera e il Senato»[33].

Francesco Saverio Nitti, durante il suo esilio dovuto alle intimidazioni
fasciste, inviò una lettera al monarca in cui gli rivolse accuse di ignavia
connivenza con Mussolini e lo esortò a prendere provvedimenti contro il
regime[34]. Il 27 dicembre iniziò ad essere pubblicato su _Il Mondo_ e poi su
altri giornali il memoriale dello squadrista Cesare Rossi, nel quale Mussolini
veniva documentatamente indicato come mandante di un gran numero di atti di
violenza politica prima del delitto Matteotti e, almeno implicitamente, anche
di quest'ultimo. Ma nemmeno queste rivelazioni portarono il Re a dimettere
Mussolini, il quale secondo la procedura avrebbe prima dovuto essere messo dal
Parlamento in stato d'accusa.

D'altronde grazie alla legge elettorale Acerbo ed ai brogli denunciati da
Matteotti, i fascisti avevano, sia pur di sette seggi, la maggioranza
parlamentare assoluta. Il mancato ricorso all'articolo 47 non testimoniava,
quindi, l'innocenza di Mussolini ma piuttosto il suo controllo sul Parlamento
stesso[35]. Nei giorni successivi, durante il gennaio del 1925, furono chiusi
35 circoli politici di opposizione, sciolte 25 organizzazioni definite
"sovversive", arrestati 111 oppositori ed eseguite 655 perquisizioni
domiciliari[36].

Nel novembre 1925 il Re firmò le cosiddette Leggi fascistissime con cui furono
sciolti tutti i partiti politici (tranne il PNF) e instaurata la censura sulla
stampa. Con la legge del 24 dicembre 1925 venne modificato lo Statuto
Albertino[36], attribuendo al Capo del Governo, responsabile solo di fronte al
Re, la nomina e revoca dei ministri; nel 1926 il Re autorizzò la nascita del
Tribunale Speciale per la difesa dello Stato, che sottraeva alla magistratura
ordinaria tutti i reati politici, e la formazione della polizia politica
segreta (OVRA). Venne istituito il confino di polizia per gli oppositori. I
successivi rapporti con il Duce furono caratterizzati da burrascose scenate
private, nelle quali il Re difendeva le proprie prerogative, preoccupato di
salvaguardare una legalità formale e rigorosi silenzi pubblici.

Al termine della vittoriosa guerra d'Etiopia le truppe italiane entrarono in
Addis Abeba il 5 maggio 1936 e il 9 successivo Vittorio Emanuele III assunse
il titolo imperiale. L'Impero etiope insieme alle altre colonie italiane
(Eritrea e Somalia) furono unite nell'Africa Orientale Italiana. La conquista
dell'Etiopia e del titolo imperiale furono progressivamente riconosciuti dalla
maggior parte dei membri della comunità internazionale, tra cui l'Inghilterra
e la Francia, con l'eccezione di Stati Uniti e Russia, nonostante l'imperatore
etiopico in esilio Hailé Selassié avesse denunciato presso la Società delle
Nazioni le gravi violazioni della Convenzione di Ginevra perpetrate dalle
truppe italiane (luglio 1936).

Nel 1938, all'apice del consenso popolare del regime, che aveva ottenuto la
firma del Manifesto della razza da parte di grandi esponenti della cultura
italiana tra cui il futuro padre costituente Amintore Fanfani, il Re firmò le
leggi razziali del governo fascista, che introdussero discriminazioni nei
confronti degli Ebrei. Di formazione liberale, Vittorio Emanuele avversò, sia
pur non pubblicamente, queste disposizioni che cancellavano uno dei più
notevoli apporti di Casa Savoia al Risorgimento Italiano, il principio di non
discriminazione e di parità di trattamento dei sudditi indipendentemente dal
culto professato stabilito nel 1848.

In effetti, l'attuazione delle leggi razziali fu alla base di un ulteriore
inasprimento dei rapporti tra la Corona e il Duce, sempre più stanco degli
ostacoli frapposti dalla prima (rimasta l'unico serio freno-opposizione
insieme alla Chiesa cattolica) e intenzionato a cogliere il momento opportuno
per instaurare un regime repubblicano[37].

Nell'aprile del 1939 venne conquistata l'Albania, della quale Vittorio
Emanuele III, pur scettico sull'opportunità dell'impresa, fu proclamato re.

«C'è voluta la mia pazienza, con questa Monarchia rimorchiata. Non ha mai
fatto un gesto impegnativo verso il regime. Aspetto ancora perché il Re ha 70
anni e spero che la natura mi aiuti, e quando alla firma del Re, si sostituirà
quella meno rispettabile del principe potremo agire.»

I rapporti tra Vittorio Emanuele III e Mussolini non andarono mai al di là dei
rapporti formali tra capo di Stato e capo del Governo. Il Re, di formazione
liberale, durante tutto il periodo fascista non mancò di ricordare
positivamente a Mussolini e ai suoi collaboratori l'esperienza dello Stato
liberale[38]. Vittorio Emanuele non celò le sue idee profondamente anti-
tedesche in generale, e anti-naziste in particolare, idee che si rafforzarono
durante la visita di Stato di Hitler a Roma nel maggio 1938. D'altra parte
l'ostilità tra Hitler e Vittorio Emanuele III era reciproca e più volte il
dittatore austriaco naturalizzato tedesco e i suoi collaboratori suggerirono a
Benito Mussolini di sbarazzarsi della Monarchia.[39]

Il duce del Fascismo già da tempo meditava l'abolizione dell'istituto
monarchico, in modo da ritagliarsi maggiore spazio d'azione, ma rinviò più
volte la decisione a causa dell'ampio sostegno popolare alla monarchia[40].

Il Re si mostrò particolarmente ostile alle innovazioni istituzionali del
regime, all'introduzione di nuove onorificenze e cerimonie che contribuivano a
rafforzare il peso del capo del Governo, ai progetti di "modifica dei costumi
italiani", come l'introduzione del saluto fascista, la questione del lei e,
maggiormente, la questione razziale[41]. Questa opposizione, sia pur non
espressa pubblicamente, esasperò le relazioni con Mussolini e gli ambienti più
radicali del partito fascista, fedeli al programma originario del partito e
sostenitori della scelta repubblicana del regime.

Mussolini scrisse che il sovrano aveva cominciato a odiarlo fin dalla legge di
costituzionalizzazione del Gran consiglio del fascismo (9 dicembre 1928), ma
ritenne che la vera causa di frattura fu il titolo di Primo Maresciallo
dell'Impero, approvato per acclamazione dalla Camera il 30 marzo 1938 (sotto
l'impulso di Starace, Costanzo e Galeazzo Ciano e certo non all'insaputa del
duce) e conferito sia al Presidente del Consiglio che al Re (secondo
Federzoni, allora Presidente del Senato " _non si poteva non usare un
riguardo, del resto puramente formale, al Re_ "[42]): in un incontro privato,
riferito dallo stesso Mussolini, Vittorio Emanuele III, pallido di collera,
gli disse che avrebbe preferito abdicare piuttosto che subire
quell'affronto[43].

Il 28 dicembre 1939, l'incontro di Vittorio Emanuele III e papa Pio XII, la
prima di un pontefice al Quirinale dopo la presa di Roma, fu letto come un
tentativo in favore della pace in Europa.

A seguito dell'avvicinamento tra Italia fascista e Germania nazista,
simboleggiato dalla nascita dell'Asse Roma-Berlino dell'ottobre 1936 e della
firma del Patto d'Acciaio del 22 maggio 1939, il 10 giugno 1940 Vittorio
Emanuele III firmò la dichiarazione di guerra, voluta fortemente da Benito
Mussolini a Francia e Gran Bretagna, schierandosi a fianco dei tedeschi nella
seconda guerra mondiale. Il Re aveva inizialmente espresso il proprio parere
contrario alla guerra sia perché conscio dell'impreparazione militare
italiana, sia perché da sempre filo-britannico e avverso alle politiche della
Germania nazista. Nei mesi precedenti, Vittorio Emanuele III, tramite il
ministro della Real Casa Acquarone, aveva messo in atto un tentativo di
rovesciare Mussolini; la legalità formale sarebbe stata salvaguardata
ottenendo un voto di sfiducia dal Gran consiglio del fascismo e Ciano, che
rifiutò, sarebbe stato chiamato a guidare il nuovo governo[44]. Lo schema
sarebbe stato ripreso tre anni dopo a guerra ormai persa.

Dopo qualche effimero successo in Egitto e nell'Africa orientale, i disastri
che sopravvennero fra l'autunno 1940 e la primavera 1941 (fallito attacco alla
Grecia, sconfitte navali di Taranto e Capo Matapan, perdita di gran parte dei
territori italiani in Libia, perdita totale dei possedimenti in Africa
orientale) rivelarono la debolezza delle forze italiane, che dovettero essere
tratte d'impaccio dall'alleato tedesco sia nei Balcani (primavera 1941) che in
Africa settentrionale.

Vittorio Emanuele, sfuggito ad un attentato durante una visita in Albania nel
1941, osservò con sempre maggior preoccupazione l'evolversi della situazione
militare ed il progressivo asservimento delle forze italiane agli interessi
tedeschi, cui egli era inviso. La sconfitta nella seconda battaglia di El
Alamein del 4 novembre 1942 portò nel giro di pochi mesi all'abbandono totale
dell'Africa e poi all'invasione alleata della Sicilia (Sbarco in Sicilia,
iniziata il 9 luglio 1943) e all'inizio di sistematici bombardamenti alleati
sulle città italiane.

Queste nuove sconfitte spinsero il Gran consiglio del fascismo a votare contro
il supporto alla politica di Mussolini (25 luglio 1943). Lo stesso giorno,
Vittorio Emanuele dimissionò Mussolini, che, posto sotto custodia[45],
riconobbe la sua lealtà al Re e al nuovo governo Badoglio. Già da giugno
Vittorio Emanuele aveva intensificato i suoi contatti con esponenti
dell'antifascismo, direttamente o mediante il ministro della Real Casa
d'Acquarone. Il 22 luglio, all'indomani del vertice di Feltre tra Mussolini e
Hitler e dopo il primo bombardamento di Roma, il sovrano aveva discusso con
Mussolini della necessità di uscire dal conflitto lasciando soli i tedeschi e
dell'evenienza di un avvicendamento alla presidenza del Consiglio[46]. La
Regina Elena lasciò scritto nelle sue memorie un resoconto dell'incontro che
precedette l'arresto di Mussolini e la sua reazione successiva:

" _Eravamo in giardino. A me non aveva ancora detto nulla. Quando un
emozionato Acquarone ci raggiunse, e disse a mio marito «Il generale dei
carabinieri desidera, prima dell’arresto di Mussolini, l’autorizzazione di
VostraMaestà». Io restai di sasso. Mi venne, poi da tremare quando sentii mio
marito rispondere «Va bene. Qualcuno devi prendersi la responsabilità. Me
l’assumo io». Poi salì la scalinata con il generale. Attraversavo l’atrio
quando Mussolini arrivò. Andò incontro a mio marito. E mio marito gli disse
«Caro Duce, l’Italia va in tocchi…», Non lo aveva mai chiamato così, ma sempre
“eccellenza”. Io nel frattempo salii al piano superiore, mentre la mia dama di
compagnia, la Jaccarino attardandosi nella saletta era rimasta giù e ormai non
poteva più muoversi. Più tardi mi riferì tutto. Mi narrò che mio marito aveva
perso le staffe e si era messo a urlare contro Mussolini, infine gli comunicò
che lo destituiva e che a suo posto metteva Pietro Badoglio. Quando poi la
Jaccarino mi raggiunse, dalla finestra di una sala, vedemmo mio marito
tranquillo e sereno, che accompagnava sulla scalinata della villa, Mussolini,
Il colloquio era durato meno di venti minuti. Mussolini appariva invecchiato
di vent’anni. Mio marito gli strinse la mano. L’altro mosse qualche passo nel
giardino, ma fu fermato da un ufficiale dei carabinieri seguito da soldati
armati. Il dramma si era compiuto. Mi sentivo ribollire. Per poco non sbattei
contro mio marito, che rientrava. «È fatta» disse piano, lui. «Se dovevate
farlo arrestare» gli gridai a piena voce, indignata «..questo doveva avvenire
fuori casa nostra. Quel che avete fatto non è un gesto da sovrano…». Lui
ripeté «Ormai è fatta» e cercò di prendermi sotto braccio, ma io mi allontanai
di scatto da lui, «Non posso accettare un fatto del genere» dissi «mio padre
non lo avrebbe mai fatto”»poi andai a rinchiudermi nella mia camera_“

Il nuovo Governo Badoglio ereditò il gravoso compito di elaborare una
strategia di uscita dal conflitto e di garantire l'ordine pubblico all'interno
del Paese. Le condizioni interne non rendevano realmente possibile la
continuazione della guerra a fianco dell'alleato tedesco: urgeva quindi
siglare un armistizio con le potenze alleate ed evitare che l'esercito
tedesco, che a seguito degli accordi presi con il precedente Governo stava
rafforzando la sua presenza nella Penisola, riversasse la sua potenza contro
le truppe e la popolazione italiana. Il Governo annunciò quindi la
continuazione della guerra, ma intavolò negoziati con gli Alleati.

Il 3 settembre fu firmato a Cassibile l'armistizio con gli Alleati, che lo
resero noto l'8 settembre contrariamente a quanto calcolato dal Governo
Badoglio[47].

In effetti, l'annuncio dell'armistizio l'8 settembre colse di sorpresa il Re
che aveva convocato al Quirinale Pietro Badoglio, il ministro Guariglia, i
generali Ambrosio, Roatta, Carboni, Sandalli e Zanussi, l'ammiraglio De
Courten, il maggiore Marchesi, il duca Acquarone e Puntoni, aiutante di campo
del Re. Alla riunione Carboni e De Courten proposero di sconfessare
l'armistizio e conseguentemente l'operato di Badoglio e di continuare la
guerra a fianco dei tedeschi. La proposta, appoggiata inizialmente dalla
maggioranza dei convenuti, dopo essere stata definita irrealistica da
Marchesi, venne respinta da Vittorio Emanuele e Badoglio comunicò l'armistizio
ormai reso pubblico dagli Alleati[48].

L'esercito, lasciato senza un chiaro piano d'azione in risposta ad
un'offensiva dell'ex alleato tedesco, si trovò disorientato ad affrontare i
colpi delle numerose unità tedesche che erano state inviate in Italia
all'indomani della caduta di Mussolini. In effetti, Badoglio, che riteneva che
ai tedeschi, come avrebbe voluto Rommel, sarebbe convenuto ritirarsi
dall'Italia, comunicò che le truppe italiane non dovessero prendere
l'iniziativa di attacchi contro l'ex alleato, ma limitarsi a rispondere.

La notte tra l'8 e il 9 settembre il Re, dopo un'iniziale esitazione e
convinto da Badoglio della necessità che non cadesse nelle mani tedesche[49],
fuggì da Roma alla volta di Brindisi, città libera dal controllo tedesco e non
occupata dagli anglo-americani, arrivando in mattinata del 9 settembre nel
borgo abruzzese di Crecchio (CH) a pochi chilometri da Ortona, ospite al
Castello ducale De Riseis della famiglia di Bovino. Lo Stato Maggiore invece
ripiegò a Chieti, a una trentina di chilometri distante da Crecchio, presso il
Palazzo Mezzanotte. Trascorsa una giornata al castello, godendo di tutti i
favori disponibili alla sua persona, Vittorio Emanuele proseguì la fuga
imbarcandosi ad Ortona sulla Corvetta "Baionetta". Alla difesa di Roma,
dichiarata città aperta, il Re lasciò il genero, il generale Giorgio Carlo
Calvi di Bergolo, comandante del Corpo d'armata della città. Tuttavia, il
maresciallo Badoglio, che probabilmente credeva ancora di poter raggiungere un
qualche accordo con la Germania, non diede l'ordine di applicare il piano
militare ("Memoria 44") elaborato dall'Alto comando per affrontare un
eventuale cambio di fronte[50]. Seguirono dure rappresaglie tedesche contro
l'esercito italiano; la più nota è l'eccidio di Cefalonia.

Il 12 settembre 1943 i tedeschi liberarono Mussolini, nel corso di una
operazione militare. Mussolini il 25 settembre successivo proclamò la nascita
della Repubblica Sociale Italiana a Salò, dividendo anche di fatto in due
parti l'Italia. Questa situazione terminò il 25 aprile 1945, quando
un'offensiva alleata e del ricostituito Regio Esercito insieme
all'insurrezione generale proclamata dal CLN portarono le truppe dell'Asse
alla resa.

La fuga del Re e dei ministri militari a Brindisi lasciò l'intero esercito
italiano dislocato in patria e su tutti i fronti di guerra senza ordini al
completo sbando, permettendo all'esercito tedesco di attuare senza problemi
l'operazione Achse e sancendo la più grave disfatta dell'esercito italiano che
nell'arco di 10 giorni subì 20.000 perdite e oltre 800.000 prigionieri.

Secondo alcune teorie monarchiche tuttavia la fuga permise la continuità
formale dello stato soprattutto agli occhi degli Alleati.

In questo modo gli Alleati vedevano garantita la validità dell'armistizio
mentre la presenza di un governo legittimo evitava all'Italia l'instaurazione
di un duro regime di occupazione, almeno nelle zone meridionali[51]. A
Brindisi venne fissata la sede del governo: assicuratosi il riconoscimento
anglo-americano, Vittorio Emanuele dichiarò formalmente guerra al Terzo Reich
il 13 ottobre e gli Alleati accordarono all'Italia lo status di «nazione
cobelligerante».

Nel frattempo si procedette alla riorganizzazione dell'esercito: il Re dovette
affrontare la fronda dei ricostituiti partiti politici, allora ancora dei
comitati di notabili, in particolare di quelli riuniti nel CLN di Roma
presieduto da Bonomi. Anche da parte di notabili rimasti leali alla Corona,
tra cui Benedetto Croce in un acceso discorso al Congresso di Bari, furono
sollevate richieste di abdicazione del sovrano.

Ma Vittorio Emanuele non cedette neppure dinanzi alle forti pressioni
esercitate dagli angloamericani, intendendo così difendere il principio
monarchico e dinastico che lui stesso rappresentava e, al contempo, tentando
di riaffermare almeno formalmente l'indipendenza dello Stato dalle ingerenze
esterne, sebbene vada notato che diverse clausole del cosiddetto "armistizio
lungo", di carattere essenzialmente politico, facevano gravare una
pesantissima ipoteca sull'indipendenza dello Stato al cospetto delle Nazioni
Unite che lo avevano costretto ad una resa senza condizioni.

Il 12 aprile 1944 un radiomessaggio diffondeva infine la decisione del Sovrano
di nominare il figlio Umberto luogotenente a liberazione della Capitale
avvenuta. La soluzione della Luogotenenza, istituto cui già Casa Savoia era
ricorsa più volte in passato, venne caldeggiata dal monarchico Enrico De
Nicola in un suo incontro con il Capo dello Stato[52]. Il 5 giugno 1944 affidò
al sopracitato Umberto la Luogotenenza del Regno, senza però abdicare.

All'inizio del 1944, Benedetto Croce affermò: "Fin tanto che rimane a capo
dello Stato la persona del presente re, noi sentiamo che il fascismo non è
finito, che esso ci rimane attaccato addosso, che continua a corroderci ed
infiacchirci, che riemergerà più o meno camuffato".[53] Nel 1945, Arturo
Toscanini dichiarò a _Time_ "Sono fiero di tornare quale cittadino della
libera Italia, ma non quale suddito del re degenerato e del principe di casa
Savoia."[54]

Vittorio Emanuele, in un estremo ma tardivo tentativo di salvare la monarchia,
abdicò a Napoli in favore del figlio Umberto II di Savoia il 9 maggio 1946,
circa un mese prima del referendum istituzionale del 2 giugno;
l'autenticazione della firma del re, anziché dal Presidente del Consiglio, fu
fatta da un notaio (Nicola Angrisano del collegio notarile di Napoli)[55].

Vittorio Emanuele III morì il 28 dicembre 1947 ad Alessandria d'Egitto dove,
con il titolo di «Conte di Pollenzo», si era ritirato in esilio prima della
consultazione referendaria; si spense quindi il giorno dopo la firma della
Costituzione italiana che, con la XIII disposizione finale, avrebbe visto lo
Stato avocare a sé i beni in Italia degli ex re di Casa Savoia e delle loro
consorti[56]. La morte di Vittorio Emanuele III in una casetta della campagna
egiziana fu dovuta - come accertarono i medici - a una congestione polmonare
degenerata in trombosi. L'ex sovrano ne soffriva ormai da 5 giorni allorché,
il 28, giunse la morte; il monarca spirò alle 14.20, dopo essersi sentito male
un'ultima volta alle 4.30 del mattino (era sempre stato mattiniero).

Le ultime parole dell'ex re furono: "Quanto durerà ancora? Avrei delle cose
importanti da sbrigare", frase che egli rivolse al medico accorso al suo
capezzale dopo il sopraggiungere di una paralisi. Qualche giorno prima, e
precisamente il 23, Vittorio Emanuele III aveva invece detto: "Viviamo proprio
in un bel porco mondo"; tali parole furono rivolte al proprio aiutante di
campo, il colonnello Torella di Romagnano, e si riferivano al fatto che
Vittorio Emanuele aveva notato che nella corrispondenza giunta dall'Italia per
le festività natalizie brillavano per la loro assenza alcune missive di
personalità da cui, evidentemente, si aspettava gli omaggi.

La scomparsa di Vittorio Emanuele III limitò ogni avocazione al solo Umberto
II[57]. Il re d'Egitto Faruq dispose che il defunto avesse funerali di
carattere militare (col feretro cioè disposto su un affusto di cannone e
scortato da un'adeguata rappresentanza delle forze armate egiziane); la salma
di Vittorio Emanuele III - salutata durante l'esequie da 101 colpi di cannone
- fu tumulata nella cattedrale cattolica latina di Alessandria
d'Egitto[58][59][60]. D'altronde, per desiderio dell'estinto, sulla bara non
furono deposti fiori; infatti, a chi volle onorarne la memoria, fu consigliato
di seguire il suggerimento della regina Elena, ovvero di beneficare la
comunità italiana in Alessandria d'Egitto.

Il 17 dicembre 2017, quasi in concomitanza con il settantesimo anniversario
della morte, la salma di Vittorio Emanuele III è stata ufficialmente
rimpatriata a bordo di un aereo dell'Aeronautica Militare Italiana e tumulata
nella cappella di San Bernardo del santuario di Vicoforte[61], a fianco della
moglie Elena, i cui resti vi erano stati traslati da Montpellier due giorni
prima.[62]

Secondo lo storico americano del fascismo Peter Tompkins, Vittorio Emanuele
III sarebbe stato un “massone segreto della loggia di Piazza del Gesù”[63].
Tuttavia questa diceria pare sia infondata e attribuibile piuttosto ad una
fantasia giornalistica. Infatti l'idea secondo cui il Re sarebbe stato Massone
sarebbe nata, oltre che per il conclamato anticlericalismo del Re (poiché
all'epoca essere anticlericali era visto automaticamente come sinonimo di
appartenenza alla Massoneria), a causa di un episodio durante il funerale di
Re Umberto durante il quale Vittorio Emanuele, spazientito dalla predica
dell'officiante avrebbe esclamato: «Quanto la tirano lunga, questi preti!». Da
quella volta il Re fu etichettato come massone anche se non lo era.[21]

Fu studioso di numismatica e grande collezionista di monete. Nel 1900 acquistò
dagli eredi la collezione Marignoli composta da circa 35.000 pezzi nei tre
metalli[64]. Pubblicò il _Corpus Nummorum Italicorum_ (1909 \- 1943), opera in
20 volumi dove sono classificate e descritte le monete italiane. Lasciò
l'opera, incompiuta, in dono allo Stato italiano. La sua attività di
numismatico fu premiata nel 1904 con l'assegnazione della medaglia della Royal
Numismatic Society.

Volle una monetazione circolante ricca e varia, dando così vita a una vera e
propria collezione tra le più belle e seguite. Fece coniare inoltre molte
monete in numero limitato esclusivamente per i numismatici. Alla partenza per
l'Egitto il 9 maggio 1946, il Re scrisse al presidente del consiglio Alcide De
Gasperi: « _Signor presidente, lascio al popolo italiano la collezione di
monete che è stata la più grande passione della mia vita_ »[65]. Tale
collezione è oggi parzialmente esposta nel piano seminterrato di Palazzo
Massimo alle terme a Roma.

Nel suo lungo regno, Vittorio Emanuele III ricevette dalla stampa, da eminenti
uomini di cultura o da politici a seconda della corrente filomonarchica o
antagonista a questa alcuni epiteti passati alla storia. Gli epiteti
propagandistici celebrativi sono legati alla Grande guerra, alla sua assidua
presenza al fronte, e alla sua "alta guida" delle operazioni belliche che
portarono il Regno alla vittoria sul tradizionale nemico dell'Unità italiana:
"Re soldato", "Re di Peschiera", "Re della Vittoria", o semplicemente "Re
Vittorioso"[66].

Di riflesso alla sua politica improntata a idee di pace e protezione sociale,
fu dipinto come il "Re socialista", e, similmente, per il suo appoggio a
Giolitti fu noto come il "Re borghese"[67].

Dopo l'8 settembre fu anche chiamato dai fascisti di Salò "Re Fellone",
appellativo che rimase in una certa stampa[68].

Alcune caratteristiche fisiche furono all'origine di altri nomignoli ideati
negli ambienti antimonarchici o frutto di trovate goliardiche. Il Re venne
soprannominato "Sciaboletta" a causa della bassa statura (1,53 m), che avrebbe
reso necessaria la forgiatura di una sciabola particolarmente corta, ad
evitare che strisciasse sul terreno[69]. Sempre con riferimento alla statura,
fu chiamato "Re Tappo"; Mussolini lo definì il "Re bloccardo"[70].

Similmente, il Duca d'Aosta, riferendosi a Vittorio Emanuele e alla regina
Elena (di origine montenegrina), li definì "Curtatone e Montanara",
guadagnandosi l'allontanamento da Corte e una missione in Africa[71].

L'albero genealogico di Vittorio Emanuele III ben evidenzia l'elevato livello
di consanguineità dei matrimoni contratti nelle generazioni a lui precedenti:
tre dei quattro nonni erano cugini di primo grado l'uno con l'altra, avendo
tutti e tre per nonni la coppia formata da Carlo Emanuele di Savoia-Carignano
e Maria Cristina di Sassonia-Curlandia.

Sua Maestà Vittorio Emanuele III, per grazia di Dio e per volontà della
Nazione,

Altri progetti

 **Civili:** Arco dei Fileni · Cinema Impero · Fiat Tagliero · Palazzo del
Governatore di Asmara · Palazzo del Governatore di Mogadiscio · Palazzo del
Governatore di Rodi · Palazzo del Governatore di Tripoli · Autodromo della
Mellaha · Teatro dell'opera di Asmara · Faro "Francesco Crispi" · Villa
Somalia · Stazione di Bengasi Centrale · Stazione di Tripoli Centrale ·
Stazione di Tripoli Riccardo

