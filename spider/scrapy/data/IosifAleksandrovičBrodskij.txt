**Iosif Aleksandrovič Brodskij** , in russo: Иосиф Александрович Бродский?,
/ɪˈosʲɪf ɐlʲɪˈksandrəvʲɪt͡ɕ ˈbrot͡skʲɪj/, noto anche come **Joseph Brodsky** ,
(Leningrado, 24 maggio 1940 – New York, 28 gennaio 1996), è stato un poeta,
saggista e drammaturgo russo naturalizzato statunitense. Brodskij fu insignito
del Premio Nobel per la letteratura nel 1987 e nel 1991 fu nominato _poeta
laureato_ ( _United States Poet Laureate_ ). Scrisse principalmente in russo,
fatta eccezione per i saggi, che scrisse in inglese. È considerato uno dei
maggiori poeti russi del XX secolo.

Nasce a Leningrado nel 1940 nella famiglia ebraica Schorr (Shor), di antica ed
illustre ascendenza rabbinica[1][2]. Suo antenato in linea diretta è Joseph
ben Isaac Bekhor Shor, rabbino ebreo-francese, poeta ed esegeta del Tosafot,
attivo nel XII secolo. I primi anni della sua vita coincidono con quelli della
Seconda guerra mondiale e con l'Assedio di Leningrado, nel corso del quale
perde uno zio a causa della fame[3]. Il padre, fotoreporter di guerra, è quasi
totalmente assente durante l'infanzia di Brodskij. Terminato l'assedio, il
giovane poeta e sua madre sono evacuati a Čerepovec per poi tornare a
Leningrado nel 1944 in una nuova casa sul Litejnyj prospekt. Nel 1947 Brodskij
comincia la formazione scolastica che non terminerà mai. Le idee estetiche di
Brodskij si formano nella Leningrado di questi anni. L'architettura
neoclassicista, pur parzialmente distrutta dai bombardamenti, le infinite
prospettive pietroburghesi, il suo carattere di città costruita sull'acqua e i
relativi riflessi colorati sono tutte impressioni che ricorrono nelle opere
del Brodskij più maturo.

Non ancora sedicenne, abbandona gli studi per lavorare come apprendista
tornitore nella fabbrica _Arsenal_ di Leningrado. Brodskij nutriva già da
qualche tempo, infatti, il desiderio di aiutare economicamente la famiglia.
Compiuti i sedici anni vuole diventare medico e per un mese lavora in un
obitorio dove fa pratica con il sezionamento dei cadaveri. L'esperienza lo
segna profondamente e dopo poco tempo abbandona i suoi propositi in campo
medico. Nei cinque anni successivi all'abbandono degli studi svolge i lavori
più disparati: da tornitore a fuochista a guardiano di un faro fino a
partecipare a spedizioni geologiche in Sacha-Jacuzia e Siberia. Nell'estate
del 1961 abbandona anche questo lavoro a causa di una crisi nervosa ottenendo
il permesso di tornare a Leningrado.[4]

Sono questi anni in cui Brodskij legge moltissimo, anche senza un ordine
preciso, in particolare letteratura religiosa, filosofica e poesia e inizia a
studiare inglese e polacco. Nel 1959 è già stato introdotto nell'ambiente
letterario e ha collezionato conoscenze importanti del calibro di Evgenij
Rejn, Anatolij Genrihovič Najman, Vladimir Ufljand e Bulat Okudžava e Sergej
Donatovič Dovlatov. L'anno successivo a queste conoscenze in campo letterario
partecipa alla sua prima grande esibizione pubblica, il _Torneo dei poeti_ nel
Palazzo della Cultura Gorkij a Leningrado esibendosi con la lettura della sua
poesia _Cimitero ebreo_ che provoca uno scandalo.[5][6]

Durante il viaggio a Samarcanda nel dicembre del 1960, Brodskij e il suo amico
Oleg Šachmatov (ex pilota dell'aviazione) progettano di dirottare un aereo per
fuggire all'estero. Tuttavia non hanno il coraggio di portare a termine
l'idea[7]. Più tardi Šachmatov sarà arrestato dal KGB per possesso illegale di
armi e confesserà anche questo piano, oltre al progetto di uno scritto
antisovietico di Umanskij che Brodskij e il pilota volevano consegnare a uno
statunitense incontrato per caso. Il 29 gennaio 1961 Brodskij è arrestato dal
KGB ma liberato due giorni dopo.[8][9]

Nell'agosto 1961 a Komarovo conosce, grazie alla mediazione di Rejn, la
poetessa Anna Andreevna Achmatova, nel 1962 Nadežda Jakovlevna Mandel'štam e
poco dopo, a casa dell'Achmatova, Lidija Korneevna Čukovskaja. Dopo la morte
dell'Achmatova nel 1966 Brodskij e gli altri letterati a lei vicini, vengono
definiti _Gliorfani dell'Achmatova_. Nello stesso periodo conosce la giovane
pittrice Marianna Pavlovna Basmanova. Da questo momento a lei, celata sotto le
iniziali "M.B.", Brodskij dedica molte poesie. Marianna Basmanova diventerà
sua moglie e nel 1967 avranno un figlio: Andrej.

Stando allo stesso Brodskij, egli comincia a scrivere poesie a 18 anni.
Tuttavia esistono alcune poesie datate 1956-1957. Uno dei maggiori ispiratori
della poesia di Brodskij è stato, almeno all'inizio, Boris Abramovič Sluckij.
Le poesie più celebri di questo primo periodo sono sicuramente _Piligrimy_ (in
russo: I pellegrini), _Pamjatnik Puškinu_ (Monumento a Puškin) e
_Roždestvenskij romans_ (Romanza di Natale[10]), caratterizzate da
un'accentuata musicalità, a volte addirittura tendente all'improvvisazione
jazz. Sempre secondo Brodskij, prima Marina Cvetaeva e poi Osip Mandel'štam
insieme a Evgenij Baratynskij sono stati decisivi per la sua evoluzione
poetica. Tra i contemporanei lo influenzarono maggiormente Rein, Ufland e
Stanislav Jakovlevič Krasovickij. Più tardi Brodskij considererà poeti sommi
la Achmatova, la Cvetaeva e Auden, a seguire Konstantinos Kavafis e Robert
Frost. Il canone dei massimi poeti era concluso da Rainer Maria Rilke e Boris
Pasternak. La prima poesia pubblicata da Brodskij è _Ballad o malen'kom
buksire_ (in russo: Ballata del piccolo traino) apparsa nel 1962 su un
giornale per bambini, il _Kostёr_.

Non passa molto dall'inizio della carriera poetica di Brodskij che iniziano
anche i problemi con la censura sovietica. Le prime avvisaglie della
persecuzione si manifestano con la pubblicazione di un articolo datato 29
novembre 1963 sul _Večernij Leningrad_ nel quale si bollava Brodskij di
parassitismo sociale, adducendo come prova citazioni dalle sue poesie,
stravolte ed estrapolate dal loro contesto. Brodskij si accorge delle calunnie
ma è più concentrato su problemi personali e in particolare sulla separazione
dalla moglie M. Basmanova. A questo periodo risale anche il tentato suicidio.
L'8 novembre del 1964 viene pubblicata una raccolta delle lettere alla
redazione del _Večernij Leningrad_ , in cui i lettori esigono una punizione
per Brodskij e il 13 gennaio viene arrestato.

Il mese successivo ha il suo primo attacco di cuore che lo porterà per tutta
la vita a soffrire di angina. Brodskij considererà questa malattia un costante
avvertimento dell'incombere della morte, come si percepisce in molte delle sue
poesie. Due sedute del processo furono stenografate da Frida Vigdorova e
furono poi diffuse in samizdat[11]. Eccone uno stralcio:

« **Судья:** А вообще какая ваша специальность?  
**Бродский:** Поэт, поэт-переводчик.  
**Судья:** А кто это признал, что вы поэт? Кто причислил вас к поэтам?  
**Бродский:** Никто. (Без вызова). А кто причислил меня к роду человеческому?  
**Судья:** А вы учились этому?  
**Бродский:** Чему?  
**Судья:** Чтобы быть поэтом? Не пытались кончить вуз, где готовят… где учат…  
**Бродский:** Я не думал… я не думал, что это даётся образованием.  
**Судья:** А чем же?  
**Бродский:** Я думаю, это… (растерянно) от Бога…  
**Судья:** У вас есть ходатайства к суду?  
**Бродский:** Я хотел бы знать: за что меня арестовали?  
**Судья:** Это вопрос, а не ходатайство.  
**Бродский:** Тогда у меня нет ходатайства.»

« **Giudice:** Qual è la sua professione?  
**Brodskij:** Poeta, poeta e traduttore.  
**Giudice:** E chi ha riconosciuto che siete poeta? Chi vi annovera tra i
poeti?  
**Brodskij:** Nessuno. ( _senza sfida_ ) E chi mi annovera nel genere umano?  
**Giudice:** Avete studiato per questo?  
**Brodskij:** Per cosa?  
**Giudice:** Per essere un poeta! Non avete cercato di completare l'università
dove preparano... dove insegnano...  
**Brodskij:** Non pensavo... Io non pensavo che ci si arrivasse con
l'istruzione  
**Giudice:** E come?  
**Brodskij:** Io penso che...( _confuso_ ) venga da Dio...  
**Giudice:** Аvete richieste?  
**Brodskij:** Vorrei sapere perché mi hanno arrestato  
**Giudice:** Questa è una domanda non una richiesta  
**Brodskij:** Allora non ho richieste.[12]»

Dalle stenografie risulta che tutti i testimoni dell'accusa cominciano i
propri interventi con le parole: _Io personalmente non conosco Brodskij..._ ,
frase che ricorda il famoso " _Io, il romanzo di Pasternak non l'ho letto, ma
lo disapprovo_ " pronunciata durante la persecuzione di Pasternak da parte
della censura.[13][12]. Tra i testimoni dell'accusa si segnala un certo
Nikolaev, un pensionato convocato apposta per una deposizione contro Brodskij
e Voievodin, membro dell'Unione degli Scrittori che aggiungerà anche l'accusa
di pornografia oltre a quelle già citate di parassitismo e infine l'accusa
gravissima di assenza di amore per la patria e per il suo popolo[14]. Brodskij
fu inoltre volgarmente tacciato di essere un «pigmeo ebreo con pantaloni di
velluto a coste»[15]

Il 13 marzo 1964 Brodskij è condannato al massimo della pena prevista per il
reato di parassitismo: 5 anni di lavori forzati in esilio nel distretto di
Konoša. Tuttavia in un'intervista Brodskij parla del periodo dell'esilio come
del più felice della sua vita in quanto può dedicarsi allo studio della poesia
inglese, in maniera particolare delle opere di Auden. Oltre alle numerose
pubblicazioni poetiche per le case editrici dell'emigrazione russa all'estero
( _Vozdušnye puti_ , _Novoe russkoe slovo_ e altre), tra agosto e settembre
del 1965 vedono la luce due suoi componimenti su _Prizyv_ , (in russo: il
richiamo) rivista locale del distretto di Konoša. Il processo al poeta dà
l'impulso alla nascita del Movimento in difesa dei diritti umani in URSS e
attira l'attenzione dell'Occidente sulle violazioni dei diritti umani in
Unione Sovietica. La stenografia del processo ad opera di Frida Vigdorova
viene diffusa sulle più importanti testate estere come il _New leader_ , _Le
Figaro_ , _Encounter_ e addirittura letta dalla BBC.

Con la partecipazione attiva dell'Achmatova fu condotta una campagna pubblica
in difesa di Brodskij: figure di spicco di questa campagna compaiono la
stenografa Frida Vigdorova e Lidija Čukovskaja. Per ben un anno e mezzo queste
scrivono lettere e appelli in favore di Brodskij a tutti gli organi giuridici
e di partito e cercano di coinvolgere nella campagna tutte le persone più
influenti del sistema sovietico, quali Šostakovič, Maršak, Čukovskij,
Paustovskij, Tvardovskij e German. Successivamente, sotto la pressione
dell'opinione pubblica sovietica e mondiale (soprattutto dopo il discorso al
governo sovietico di Jean-Paul Sartre e di altri intellettuali di fama
mondiale) la durata della pena viene ridotta restringendola al periodo già
scontato, consentendo così a Brodskij di tornare a Leningrado. Secondo
l'opinione di Gordin:

«Хлопоты корифеев советской культуры никакого влияния на власть не оказали.
Решающим было предупреждение „друга СССР“ Жана-Поля Сартра, что на Европейском
форуме писателей советская делегация из-за „дела Бродского“ может оказаться в
трудном положении»

«L'impegno dei corifei della cultura sovietica non ha avuto alcuna influenza
sulla decisione del partito. Decisivo fu invece l'avvertimento dell' _amico
dell'URSS_ Jean-Paul Sartre, secondo il quale, al forum Europeo degli
scrittori, la delegazione sovietica avrebbe potuto trovarsi in una situazione
difficile a causa del "caso Brodskij"[16]»

Nell'ottobre del 1965, su raccomandazione di Boris Bachtin e Čukovskij, entra
nella sezione dei traduttori dell'Unione degli scrittori dell'URSS.[17], il
che gli evita ulteriori accuse di parassitismo. Nelle sue interviste Brodskij
si è sempre dichiarato contrario all'immagine di oppositore al potere
sovietico, spesso attribuitagli dai mass media occidentali. Tuttavia Volgina
racconta che Brodskij:

«не любил рассказывать в интервью о лишениях, перенесённых им в советских
психушках и тюрьмах, настойчиво уходя от имиджа „жертвы режима“ к имиджу
„self-made man“.»

«non amava raccontare nelle interviste delle privazioni subite negli ospedali
psichiatrici sovietici e nelle carceri, abbandonando decisamente l'immagine
della "vittima del regime" a favore dell'immagine del "self-made man".[18]»

Brodskij stesso, inoltre, affermò in più di un'occasione:

«Мне повезло во всех отношениях. Другим людям доставалось гораздо больше,
приходилось гпраздо тяжелее, чем мне. [...] Я-то считаю, что я вообще всё это
заслужил.»

«ho avuto fortuna sotto tutti i punti di vista. Altri hanno sofferto molto più
di me, hanno avuto una vita più difficile della mia. [...] Io invece ritengo
di essermi meritato tutto questo.»

Brodskij non abbandonerà mai questa posizione, neanche nel periodo di maggior
successo negli Stati Uniti.

Dopo il ritorno a Leningrado Brodskij rimane in Russia ancora sette anni.
Intanto nel marzo del 1966 era morta l'Achmatova. Ancora prima aveva
cominciato a disgregarsi il _coro magico_ (in russo: волшебный хор?) di
giovani poeti che la circondava. Alla fine del 1965 Brodskij consegna
all'Unione degli scrittori il suo primo manoscritto: _Zimnjaja počta_ (in
russo: La posta invernale). Dopo una sofferenza durata mesi e nonostante la
moltitudine di recensioni positive interne all'Unione degli scrittori, il
manoscritto è restituito all'autore[19]. Nel 1966-1967 escono quattro
componimenti del poeta ( _Ja obnjal eti pleči i vzgljanul, Oboz, Pamjati
Eliota_ e _V derevne Bog živët ne po uglam_ ) oltre alle pubblicazioni presso
giornali per bambini. Segue il periodo del silenzio pubblico. Ai lettori di
Brodskij non rimasero che le sue traduzioni.[20]

Anche se non pubblica quasi nulla, questi sono anni di intensa creatività
poetica, che culminano nei versi inclusi più tardi nei libri editi negli USA:
_Ostanovka v pustyne_ (Fermata nel deserto), _Konec prekrasnoj epohi_ , (Fine
della Belle Époque) _Novye stansy k Avguste_ (Nuove stanze per Augusta). Nel
1965-1968 lavora al poema _Gorbunov i Gorčakov_ , al quale attribuirà una
grande importanza. Oltre ai rari interventi pubblici e alle letture a casa di
amici, i suoi testi erano largamente diffusi in samizdat e in magnitizdat
(metodo di diffusione clandestina di musica), grazie alla trasposizione
musicale di alcuni suoi componimenti ad opera di Aleksandr Mirzajan e Evgenij
Kljačkin[21][22]

In questi anni Brodskij diventa sempre più celebre, comincia ad essere
invitato nelle università occidentali, gli si chiedono interviste e diventa
popolare anche tra gli studiosi slavisti pur non riuscendo ad ottenere dalle
autorità nessun permesso di lasciare il paese. Il KGB, dal canto suo, continua
a tenerlo sotto controllo pur non disturbando l'apparente tranquillità di
questo periodo della sua vita.[23] Oltre alle traduzioni, i mezzi a
disposizione di un letterato escluso dal sistema non erano molti: qualche
recensione da esterno per un giornale o qualche lavoro occasionale negli studi
cinematografici. In quest'ultimo settore recita la parte di un segretario
della sezione cittadina del Partito nel film _Poezd v dalëkij avgust_. Per
ordine del Comitato per il cinema le immagini in cui compare Brodskij sono
state successivamente distrutte.[24]

Fuori dai confini dell'Unione Sovietica Brodskij è sempre più letto, sia in
russo che in traduzione, soprattutto in inglese, polacco e italiano. I testi
delle poesie e le bozze erano stati consegnati segretamente agli editori
statunitensi o, come nel caso del poema _Gorbunov e Gorčakov_ , spediti per
posta diplomatica. Nel 1967 in Inghilterra viene pubblicata una raccolta di
traduzioni non autorizzata dall'autore, dal titolo _Joseph Brodsky. Elegy to
John Donne and other Poems_ tradotti da Nicholas Bethell[25]. Nel 1970 a New
York esce _Fermata nel deserto_ , il primo libro di Brodskij pubblicato con il
suo consenso. Nel 1971 Brodskij è eletto membro dell'Accademia delle belle
arti di Monaco di Baviera.

Nel maggio 1972 Brodskij fu chiamato dall' _ОVIR_ , il dipartimento per i
visti e gli stranieri dell'Unione Sovietica. Lì viene posto davanti alla
scelta: emigrazione immediata oppure prepararsi a subire quotidiani
interrogatori, carcerazioni e reclusioni in ospedali psichiatrici[26][27].
Intanto nel 1964 gli era già capitato due volte di essere ricoverato negli
ospedali psichiatrici e questo era stato per Brodskij, stando ai suoi stessi
scritti, molto peggio dell'esilio o del carcere.[28][29] Brodskij non esita, a
questo punto, a lasciare l'Unione Sovietica[30]. Prima della partenza Vladimir
Rafailovič Maramzin propone all'autore di raccogliere tutti i manoscritti
delle opere per poterle poi pubblicare clandestinamente in samizdat in Russia
una volta espatriato l'autore: risultato di questa proposta fu la prima, e
fino al 1992 l'unica, raccolta delle opere di Brodskij in Russia.

Nel giugno del 1972 Brodskij lascia Leningrado, già privato della cittadinanza
sovietica, alla volta di Vienna: qui conosce personalmente il poeta inglese
che più di tutti l'aveva ispirato negli anni dell'esilio, Wystan Auden, che al
momento risiedeva nella capitale austriaca. Il poeta inglese dimostra grande
solidarietà nei confronti di Brodskij introducendolo negli ambienti letterari
di Vienna, come lo stesso Brodskij riporta in un'intervista[31]. Assieme a
Auden, nel giugno dello stesso anno, partecipa al Poetry International, un
incontro internazionale di poeti che si tenne a Londra dove stringe amicizie
importanti, come quelle con Isaiah Berlin, Séamus Heaney e Robert Lowell. Poco
tempo dopo ottiene un posto come professore presso l'Università del Michigan
stando a quanto afferma Heaney in una sua lezione sulla poesia[32].

Nel luglio 1972 Brodskij parte per gli Stati Uniti e si stabilisce nella città
di Ann Arbor, per insegnare fino al 1980 all'Università del Michigan. Per i
successivi 24 anni terrà lezioni in molte università nordamericane, come
l'Università di New York e la Columbia University. Insegna storia della
letteratura russa, teoria del verso, legge pubblicamente i propri versi ai
forum e ai festival internazionali di poesia in svariati stati: USA, Canada,
Inghilterra, Irlanda, Francia, Svezia e Italia[33].

La didattica di Brodskij era sostanzialmente originale e diversa dalle
consuetudini dei suoi colleghi. Scrive Losev:

«"Преподавал" в его случае нуждается в пояснениях. Ибо то, что он делал, было
мало похоже на то, что делали его университетские коллеги, в том числе и
поэты. Прежде всего, он просто не знал, как «преподают». Собственного опыта у
него в этом деле не было… Каждый год из двадцати четырёх на протяжении по
крайней мере двенадцати недель подряд он регулярно появлялся перед группой
молодых американцев и говорил с ними о том, что сам любил больше всего на
свете — о поэзии… Как назывался курс, было не так уж важно: все его уроки были
уроками медленного чтения поэтического текста…»

«"Insegnare" nel suo caso ha bisogno di un chiarimento. Quello che faceva
assomigliava poco a quello che facevano i suoi colleghi universitari, compresi
i poeti. Prima di tutto, lui semplicemente non sapeva come "insegnare". Non
aveva nessuna esperienza personale...Per 24 anni, 12 settimane all'anno si
presentava regolarmente davanti ad un gruppo di giovani americani e parlava
con loro della cosa che amava di più in assoluto: della poesia...Che nome
avesse il corso, non era poi così importante: tutte le sue lezioni erano
lezioni di lettura lenta del testo poetico.»

Mentre Brodskij è negli Stati Uniti, i suoi genitori per ben dodici volte
fanno richiesta di poter far visita al figlio, senza mai ottenerne il
permesso. Allo stesso poeta verrà addirittura negato di presenziare al
funerale tanto della madre quanto del padre[34]. Ai genitori Brodskij dedica
la raccolta _Parte del discorso (Čast' reči)_ (1977), e le poesie _Mysl' o
tebe udaljaetsja_ (1985), _Pamjati otca: Avstralija_ (1989) e il saggio
_Poltory komnaty_ (1985). Nel 1977 ottenne la cittadinanza statunitense e dal
1980 si trasferisce nel Massachusetts a South Hadley, dove dal 1982, fino alla
morte, insegnerà al _Consorzio dei cinque college_[35] Nel 1990 sposa
l'aristocratica italiana di origine russa Maria Sozzani, dalla quale ha una
bambina, Anna.

Già prima di emigrare in Occidente, Brodskij era largamente conosciuto,
soprattutto a partire dal 1964 quando furono rese note le registrazioni e le
stenografie del processo a carico del poeta. La sua vita all'estero mutò
sensibilmente rispetto alle restrizioni a cui era costretto in URSS. Brodskij
pubblica regolarmente sulle pagine di giornali e riviste statunitensi e
britanniche; in particolar modo su quelle dedicate all'emigrazione russa tra
cui il _Vestnik russkogo christianskogo dviženija_ , l' _Echo_ e _Kontinent_.
In Russia non riesce a far stampare ufficialmente quasi nulla a causa della
censura; (come si è già detto la prima raccolta in russo è quella in samizdat
del 1977) e perciò per qualche anno non compare alcuna pubblicazione di poesie
di Brodskij che all'epoca scriveva solo in russo.

È stato ironicamente notato che _"Si ha l'impressione che a Iosif Brodskij
russo sia succeduto un Joseph Brodsky statunitense[36] e i due abbiano
felicemente convissuto per un quarto di secolo, dividendosi i compiti: a
Brodskij la poesia e a Brodsky i saggi e la critica"_[37] Le opere di questo
periodo appariranno più tardi divise in due raccolte: una comprende i
componimenti dal 1964 al 1971 ( _Fine della Belle Époque_ ) e l'altra dal 1971
al 1972 ( _Parte del discorso_ ). Motivo di questa divisione non furono tanto
ragioni autobiografiche (l'emigrazione, peraltro sminuita nella sua importanza
da Brodskij) ma l'evoluzione della sua linea poetica visibilmente mutata nei
temi e nello stile.

Alle raccolte appena menzionate appartengono i testi _Natjurmort_ (Natura
Morta), _Odnomu tiranu_ (A un tiranno), _Pesnja Nevinnosti_ (Canzone
dell'innocenza) _Odissej Telemaku_ (Odisseo a Telemaco), _Pis'ma rimskomu
drugu_ (lettera a un amico romano), e _Pochorony Bobo_ (il funerale di Bobo).
La poetica di questo periodo è ben riassumibile con l'affermazione di Brodskij
espressa durante il discorso al conferimento del Nobel:

«кто-кто, а поэт всегда знает что не язык является его инструментом, а он —
средством языка»

«Chi meglio del poeta sa che non è la lingua il suo strumento ma egli stesso
(il poeta) strumento della lingua[38]»

In tutta le raccolte pubblicate dopo il 1971 Brodskij non include mai poesie
già pubblicate in precedenza, fatta eccezione per _Novye stansy k Avguste_
(Nuove stanze per Augusta) in cui include poesie dedicate alla sua prima
moglie (Marina Basmanova) ma queste costituiscono un capitolo separato di
tutta la produzione brodskjana stando a quanto ha affermato lui stesso: "
_Questa è l'opera più bella e importante della mia vita e andrebbe letta a
parte. Purtroppo non ho scritto laDivina Commedia, né mai d'altronde riuscirò
a scriverla, ma in qualche modo, con Novye stansy k Avguste, è nato un
libriccino poetico con un proprio soggetto_"[28].

A testimoniare l'importanza di questo libriccino si potrebbe addurre il fatto
che questo è stato il suo unico libro di poesie, tra quelli stampati in
Russia, ad essere curato direttamente da Brodskij. Dal 1972 iniziа a scrivere
anche saggi, attività che non abbandonerà più fino alla sua morte.
Caratteristica principale di questo genere in Brodskij è la scelta della
lingua: non più il russo come era avvenuto e avverrà per le poesie, bensì
l'inglese.

Negli USA vengono pubblicati tre libri di saggistica: _Less than one_ ,
_Watermark_ ( _Fondamenta degli incurabili_ )[40] e _On Grief and Reason_. La
saggistica non fu una parte di minor rilievo nella sua produzione e anzi
contribuì in maniera cospicua alla fama di Brodskij oltre i confini
dell'Unione Sovietica oltre a fornire una preziosa chiave di lettura della sua
poetica, senza contare i riconoscimenti ufficiali che questi saggi ottennero.

Ad esempio il libro _Less than One_ fu premiato miglior libro di critica del
1986 dal National Book Critics Circle[41]. Nel 1987 contemporaneamente alla
pubblicazione di _Uranija_ riceve il Premio Nobel per la letteratura con la
motivazione

«for an all-embracing authorship, imbued with clarity of thought and poetic
intensity»

«Per una produzione onnicomprensiva, intrisa di chiarezza di pensiero e
intensità poetica[42].»

.

Il suo discorso[38] di ringraziamento, come già detto in precedenza, è un vero
riassunto del suo credo personale e poetico. Sono divenute celebri le prime
parole di questo discorso:

«Для человека частного и частность эту всю жизнь какой-либо общественной роли
предпочитавшего, для человека, зашедшего в предпочтении этом довольно далеко —
и в частности от родины, ибо лучше быть последним неудачником в демократии,
чем мучеником или властителем дум в деспотии, — оказаться внезапно на этой
трибуне — большая неловкость и испытание»

«Per una persona dedita alla vita privata, per uno che ha sempre preferito la
sua dimensione privata a qualsiasi ruolo pubblico e che nell'esercizio di
questa preferenza si è spinto piuttosto lontano - lontano dalla sua
madrepatria, per non dire altro, giacché è meglio essere l’ultimo dei falliti
in una democrazia che un martire o la crème de la crème in una tirannia - per
un individuo simile trovarsi all'improvviso su questa tribuna è un’esperienza
un poco imbarazzante e non poco impegnativa[43]»

Negli anni Novanta escono quattro nuove raccolte: _Primečanija paporotnika_
(in russo: Osservazioni della Felce) _Kappadokija_ (Cappadocia), _V
okresnostjach Atlantidy_ (Nei dintorni di Atlantide) e _Pejzaž s navodneniem_
(Paesaggio con alluvione), quest'ultimo pubblicato postumo presso la casa
editrica Ardis Publishing. Il giudizio di critici e lettori non è stato sempre
favorevole e in Brodskij si è sempre visto tutto e il contrario di tutto: i
cristiani lo accusavano di talmudismo, gli ebrei di essersi venduto alla
cultura occidentale; i classicisti lo accusavano di avanguardismo e gli
avanguardisti di classicismo; i rappresentanti della scuola di Leningrado
dubitavano della sua fedeltà ai loro canoni, i moscoviti ravvisavano in lui
gli errori dei leningradesi[44]. Tra le critiche più pesanti a Brodskij
ricordiamo quella di Solženicyn che gli contestava, in un articolo sulla
rivista _Novyj mir_ , più che altro la sua Weltanschauung[45].

Alla penna di Brodskij si devono anche due pièces teatrali: _Mramor_ (Marmi)
del 1982 e _Demokratija_ (La democrazia) del 1990-1992. Sempre in ambito
teatrale si occupa della traduzione di opere inglesi (in maniera particolare
di Tom Stoppard) e irlandesi (Brendan Behan). L'opera di traduttore non si
ferma qui e durante la sua vita Brodskij ha dato un importante contributo alla
traduzione di autori stranieri in russo. Tra i numerosi autori da lui tradotti
si annoverano: Euripide, Konstantinos Kavafis, Czesław Miłosz, John Donne,
Tomas Venclova, Andrew Marvell, Richard Wilbur e anche molti italiani tra cui
Salvatore Quasimodo e Umberto Saba[46]. Tra le poche traduzioni verso
l'inglese possiamo citare, oltre alle autotraduzioni, quelle di Mandel'štam,
Cvetaeva, Wisława Szymborska e altri. Susan Sontag, amica di Brodskij e
scrittrice statunitense, affermava che per lui la condizione di esule ha
rappresentato un'occasione per diventare un poeta mondiale[47]. Negli Stati
Uniti, Brodskij si immerge totalmente nella vita letteraria e pubblica, con
contributi di vario genere.

Le più importanti testate pubblicavano i suoi interventi a favore di scrittori
perseguitati quali Salman Rushdie, Natal'ja Gorbanevskaja, Konstantin
Azadovskij, Tomas Venclova, cercando di aiutare, con lettere di
raccomandazione, una gran quantità di persone[48], anche in virtù della sua
condizione economica relativamente agiata[4]. Nel 1991 riceve il titolo di
_poeta laureato_ dalla Biblioteca del Congresso. Brodskij si impegnò per la
diffusione della poesia e della letteratura in generale, fondando, insieme ad
Andrew Carroll nel 1993 l'American Poetry and Literacy Project[49]. In
quell'anno più di un milione di libri di poesie furono distribuiti in scuole,
hotel, stazioni e supermercati su iniziativa di Brodskij. Non molto tempo
prima di morire Brodskij coltiva l'idea di fondare un'Accademia russa a Roma.
Nell'autunno del 1995 si rivolge alle autorità romane con la proposta di
fondare un'Accademia in cui potessero studiare artisti, letterati e
intellettuali provenienti dalla Russia. Quest'idea fu realizzata solo dopo la
sua morte, nel 2000 con i fondi della borsa di studio istituita in sua
memoria[50].

Nel 1973 appare la prima raccolta di versi in inglese autorizzata dal poeta,
_Selected Poems_ , anche se la traduzione in inglese non è di Brodskij, ma di
George Klein corredata da una prefazione di Auden. I successivi tre libri di
traduzioni _(A Part of Speech (1980), To Urania (1988), So forth (1996))_
furono invece tradotti dall'autore stesso. Gli ultimi due contenevano anche
poesie scritte originariamente in inglese. Con gli anni Brodskij si fida
sempre meno delle traduzioni fatte da altri e contemporaneamente comincia a
scrivere direttamente in inglese, per quanto egli stesso abbia più volte
affermato di non sentirsi un poeta bilingue e di considerare la scrittura in
inglese più che altro un gioco. Per autodefinirsi, Brodskij amava usare la
formula lapidaria[4]:

«Я - еврей, русский поэт и американский гражданин.»

«Io sono ebreo, poeta russo e cittadino statunitense.»

La Perestrojka in URSS e la consegna a Brodskij del premio Nobel mettono fine
al silenzio imposto in patria sulle sue opere, che vedono un'esplosione di
popolarità. La prima pubblicazione ufficiale compare su un volumetto della
rivista Novyj Mir.Fino ad allora la poesia di Brodskij era conosciuta solo da
un piccolo gruppo di persone grazie alla circolazione clandestina in samizdat.
Nel 1989 è riabilitato nei suoi diritti civili dal governo russo[34]. Nel 1992
vede la luce la raccolta delle sue opere complete in quattro tomi e nel 1995
gli viene conferita la cittadinanza onoraria di San Pietroburgo. Seguono
svariati inviti a rientrare in patria. Per un po' di tempo Brodskij
procrastina il ritorno: lo metteva a disagio il carattere pubblico dell'evento
e l'attenzione della stampa che inevitabilmente lo avrebbe perseguitato[34].
Un altro fattore che lo tratteneva erano i problemi di salute. Il suo amico
Mikhail Baryshnikov ha raccontato: «si stava uccidendo con il bere, il cibo,
il fumo ininterrotto: la combinazione dei tre è stata fatale al suo cuore»[51]

Il 28 gennaio 1996 a New York Brodskij, mentre si prepara a partire per South
Hadley e iniziare un nuovo semestre all'università, muore d'infarto nel
proprio studio. Il primo febbraio nella chiesa parrocchiale Grace Church, a
Brooklyn viene celebrata la messa funebre e il giorno dopo ha luogo la
sepoltura temporanea del poeta nel cimitero adiacente la chiesa della Trinità,
sulla riva del fiume Hudson. Intanto l'attivista politica e deputato della
Duma Galina Starovojtova avanza alla vedova Brodskij la proposta di trasferire
la salma a Pietroburgo. L'offerta venne respinta perché per la moglie "questo
avrebbe significato decidere al posto di Brodskij sulla questione del ritorno
in patria"[4].

La soluzione del problema del luogo di sepoltura definitivo ha occupato più di
un anno. Secondo quanto afferma la vedova, l'idea di seppellire Brodskij a
Venezia venne suggerita da uno dei suoi amici. Era, dopo San Pietroburgo, una
delle città più care a Brodskij[52]. L'Italia era tra l'altro anche la patria
della moglie di Brodskij (nata a Compignano, vicino Lucca). Venezia aveva il
vantaggio di essere "più vicina alla Russia"[53]. Si decise per l'isolotto di
San Michele, volontà già espressa ironicamente dallo stesso Brodskij in una
lettera all'amico Andrej Sergeev[4]. Dal 21 giugno 1997 Brodskij riposa a San
Michele.

Secondo Andrej Rančin, professore di letteratura russa dell'МGU, Brodskij è
l'unico poeta contemporaneo russo ad essere già entrato di diritto tra i
classici. Nessun altro scrittore è stato fatto oggetto di così tanta
memorialistica e di una tale quantità di conferenze a lui dedicate.[54] Quasi
per paradosso, se da un lato si moltiplicano le opere e i convegni che hanno
come soggetto Brodskij, tuttavia una richiesta dello stesso autore vuole che
amici e parenti si astengano dalla stesura di una sua biografia, mentre una
vera e propria disposizione testamentaria vieta tassativamente (complice anche
la legge russa sulla privacy) che siano pubblicati materiali inediti e
personali di Brodskij sino al 2071[55].

I materiali inediti, quasi tutti conservati alla Beinecke Library[56] negli
Stati Uniti sono accessibili, ma non pubblicabili, solo per fini scientifici
previa autorizzazione. Tra le edizioni postume dell'opera di Brodskij si
annoverano il già citato _Pejzaž s Navodneniem_ e una raccolta di poesie per
bambini in russo dal titolo _Slon i Marus'ka_ (2011). Attualmente a San
Pietroburgo è stata creata la Fondazione del Museo letterario di Iosif
Brodskij[57], con lo scopo di rendere visitabile la casa di Brodskij a
Pietroburgo.

Altri progetti

