**Harold Clayton Lloyd** (Burchard, 20 aprile 1893 – Beverly Hills, 8 marzo
1971) è stato un attore, regista e produttore cinematografico statunitense,
tra i massimi interpreti all’epoca del cinema muto.

All'apice della sua carriera, intorno alla metà degli anni venti, nei panni
caratteristici di _Harold_ , occhialuto giovanotto, ambizioso e arrivista,
sempre teso alla conquista del successo: sia esso un affare o una donna,
esuberante ed ottimista (in perfetta sintonia con lo spirito dell'America dei
ruggenti anni venti), pieno di risorse e dalle funamboliche prestazioni nel
superare gli ostacoli come nel togliersi dai guai, seppe a lungo rivaleggiare,
alla pari, con le altre stelle della _silent era_ : Charlie Chaplin, Buster
Keaton, Harry Langdon, contendendosi i favori del pubblico e il titolo di
attore più pagato del momento (nel 1921 arrivò a guadagnare circa 2.000 $ alla
settimana cioè quasi 25.000 dollari attuali).

Oltre duecento i film interpretati, tra muti e sonori, nell'arco di tempo che
va dal 1913 al 1947, considerato il _re degli scavezzacollo_ per le ardite
interpretazioni che lo vedevano spesso in equilibrio precario in cima a
qualche cornicione: il fotogramma che lo ritrae appeso alla lancetta
dell'orologio di un grattacielo, sospeso sopra la strada trafficata in
_Preferisco l'ascensore_ , (Safety Last), (1923) è nota icona del cinema muto.

Cresciuto a San Diego da J.Darcie ‘Foxy' Lloyd ed Elisabeth Fraser, insieme al
fratello Gaylord, il dodicenne Harold calcò il primo palcoscenico nella
rappresentazione scolastica della _School of Dramatic Arts_ da lui
frequentata. Il 1913 fu l'anno del debutto cinematografico con la _Edison
Company_ , una piccola parte marginale in _The Old Monk's Tale_ ; trasferitosi
a Hollywood, strinse amicizia con un giovane attore (all'epoca) Hal Roach e
quando questi nel 1915 si fece produttore in proprio, ne divenne il primo
attore. Seguirono alcuni cortometraggi anonimi finché non svilupparono il
personaggio di _Lonesome Luke_ , smaccata imitazione del vagabondo di Chaplin,
col quale riscossero un buon successo dando seguito ad una serie di episodi,
il primo dei quali fu _Just Nuts_ (1915).

Oggi, del centinaio e più pellicole girate nel personaggio di Lonesome Luke
non ne rimangono che una ventina.

Nel 1916 Lloyd incontrò una delle sue migliori partner: Bebe Daniels, con la
quale intrattenne anche una relazione sentimentale. Quando Lloyd abbandonò il
personaggio di Luke, le locandine pubblicitarie li indicavano come _The Boy_ e
_The Girl_ ; la loro collaborazione durò sino al 1920.

Dopo due anni, Harold, abbandonò il pur gradito _Lonesome Luke_ per sviluppare
una nuova figura e nel 1917 dette vita al personaggio del giovanotto
occhialuto dalla faccia pulita del ragazzo della porta accanto, senza
eccessivi travestimenti, unica caratteristica un paio di occhiali dalla
rotonda montatura, dal carattere esuberante ed ottimista nel puro spirito
americano, producendosi in recitazioni permeate dalla ricerca spasmodica del
successo fino a mettere a repentaglio la propria incolumità fisica.

Nell'aprile 1919 il contratto settimanale salì a 1.800 $, da questo periodo
Lloyd iniziò davvero ad essere notato dal grande pubblico.

Il 14 agosto 1919, mentre girava uno spot pubblicitario, un'esplosione
accidentale gli causò la perdita del pollice e dell'indice della mano destra
(la menomazione sarà coperta nel prosieguo della carriera con l'uso di uno
speciale guanto di protesi.

Dal 1921 allungò i tempi dei film da due a tre rulli: _Lupo di mare_ , (A
Sailor-Made Man), ma il film della svolta fu il successivo _Il talismano della
nonna_ , (Grandma's Boy), (1922): per quanto fu realizzato in corsa dopo una
proiezione di assaggio piuttosto deludente in seguito alla quale Roach cavò
nuove gags che introdusse nella nuova versione questa volta felicemente
accolta.

I primi lungometraggi furono diretti da Fred C. Newmeyer.

Del 1920 l'incontro con una nuova attrice, Mildred Davis, che diventerà sua
moglie due anni più tardi.

Seguirono altri successi, tra i quali: _Perché preoccuparsi?_ (1922), _Tutte e
nessuna_ (1924), e _Il re degli scapoli_ (1924). Del 1923 il suo film
probabilmente più conosciuto: _Preferisco l'ascensore_ , celeberrima la scena
in cui rimane appeso alle lancette dell'orologio.

Nel 1923, Harold sposò Mildred Davis alla quale rimarrà fedele per tutta la
vita, fino alla morte di lei (1969) e dalla quale ebbe due figli, Harold jr.
(1931-1971) e Gloria (1923), una terza figlia, Marjorie Elisabeth (1924-1986)
sarà adottata dalla coppia nel 1929. Con la moglie Harold aveva inoltre
recitato in alcuni film come _Lo faccio io!_ del 1921.

Sul finire di quello stesso anno maturò la decisione di porre fine alla
collaborazione con Hal Roach per produrre da sé i propri film. Fondò la
_Harold Lloyd Film Corporation_ , distribuendo i suoi film prima con Pathé e
successivamente con Paramount Pictures: _Viva lo sport_ , (The Freshman),
(1925) fu il più popolare del periodo e lo consacrò al vertice del gradimento
del pubblico e della critica. Trovò un'occupazione, nella sua fondazione,
anche al padre: rispondere alla numerosissime lettere dei fans.

Altri successi di quel periodo furono: _Il re degli straccioni_ (1926), _Il
fratello minore_ (1927) e _A rotta di collo_ (1928).

Nel 1928 dette alle stampe la sua autobiografia: _An American Comedy_.

L'avvento del sonoro lo colse nel 1929 durante la lavorazione di _Evviva il
pericolo!_ , (Welcome Danger), pensato come film muto fu distribuito in
versione sonora. Il trapasso alla nuova tecnologia non fu indolore, anzi ne
segnò la carriera.

Nel 1930 girò _Piano coi piedi_ una commedia sullo stile di _Preferisco
l'ascensore_ , ma forse per la depressione in atto nella nazione, non rinnovò
il successo, del 1932 il suo sonoro più riuscito _Follie del cinema_ , ma il
pubblico non lo gradì particolarmente, stessa sorte per gli altri più
apprezzabili _Zampa di gatto_ (1934), e _La via lattea_ , (1936), diretto da
Leo McCarey.

L'affacciarsi di una nuova generazione di comici e l'evoluzione del gusto del
pubblico lo consigliarono al ritiro, per quanto non ufficialmente, dalla scena
attiva dopo _Il prode faraone_ (1938).

Si dedicò ai suoi numerosi interessi ed attività, coltivati per lo più nella
faraonica e leggendaria residenza di _GreenAcres_ a Beverly Hills (con 44
camere, 26 bagni, 11 fontane, 12 giardini e un campo da golf di nove buche) a
proposito della quale Lloyd espresse il desiderio che essa rimanesse legata
alla sua vicenda anche dopo la sua scomparsa, ma gli enormi costi di gestione
hanno fino ad oggi tenuto lontani qualsiasi fondazione, per quanto sia stata
inclusa nel Registro Americano delle dimore storiche.

A GreenAcres, Harold ospitò i primi esperimenti della Technicolor sul colore
filmografico, approfondì ed approntò la tecnica della fotografia 3D diventando
un apprezzato esponente del genere, privilegiando il nudo femminile delle cui
modelle Hollywood abbondava. Il suo soggetto privilegiato fu Marilyn Monroe.
In anni recenti la nipote Suzanne Lloyd Hayes ha pubblicato un libro raccolta
delle foto 3D del famoso parente.

È stato uno dei 36 membri fondatori dell'Academy of Motion Picture Arts and
Sciences (AMPAS) che nasce nel 1927, un'organizzazione per il miglioramento e
la promozione mondiale del cinema. L'accademia, nel 1929, creò il Premio
Oscar.

Fu sensibile alle sofferenze del prossimo: si prodigò in opere caritatevoli e
finanziò la ricerca e la cura delle sofferenze nei bambini. Contribuì alla
formazione di giovani attori di talento: Jack Lemmon, Debbie Reynolds, Robert
Wagner.

Nel 1947 Preston Sturges, per un tributo alla carriera, lo convinse al ritorno
sulla scena con _The Sin of Harold Diddlebock_ , ma il risultato non risvegliò
interesse. Tre anni più tardi Howard Hughes redistribuì il film in versione
riadattata col titolo _Meglio un mercoledì da leone_ , (Mad Wednesday), (1950)
ma la stella di Harold Lloyd oramai si era spenta. Il pubblico l'aveva
dimenticato in conseguenza anche all'infelice scelta di Harold, unico
detentore dei diritti dell'intera sua produzione, di non riproporre le sue
opere con la frequenza con cui, invece, lo erano opere di altri comici.

Nel 1952 Lloyd fu premiato con un prestigioso Oscar alla carriera, per essere
stato: _un maestro della commedia e un buon cittadino_.

Un risveglio di interesse nei suoi confronti lo dovette alla produzione, tra
il 1961 e il 1966, di tre antologie contenenti il meglio dei suoi film degli
anni '20, ben accolto dal pubblico e che ebbero il pregio di ridestare
l'interesse degli storici della cinematografia sulla sua carriera e sulla sua
figura.

Gli ultimi anni della sua vita non furono felici, nel 1965 il figlio Harold
Jr., all'epoca trentaquattrenne alcolizzato, fu colpito da un ictus che per
sei anni e fino alla morte (1971) lo ridusse ad uno stato puramente
vegetativo; del 1969 è la perdita della moglie Mildred, dopo penosi anni di
alcolismo.

Si spense a 78 anni nel 1971 per un cancro alla prostata. Riposa nel _Forest
Lawn Memorial Park Cemetery_ di Glendale (California).

Nel 1990, Kevin Brownlow e David Gill, storici del cinema, produssero per la
televisione britannica, un eccellente ed esaustivo documentario di due ore su
Harold Lloyd e la sua produzione, _Harold Lloyd: Il terzo genio_ , onorandolo
dello stesso trattamento toccato in precedenza ai suoi colleghi Charlie
Chaplin e Buster Keaton, un documentario con molte interviste e tanti
contributi speciali.

Dei 206 film che Harold Lloyd girò, ne sono rimasti solo 104: molti dei
primissimi film andarono distrutti in un incendio del 1943; del primo decennio
degli anni 2000 i ritrovamenti di alcune pellicole datate tra il 1914 e il
1917, a lungo ritenute scomparse.

Altri progetti

