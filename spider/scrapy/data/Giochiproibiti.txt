«La vera protagonista di _Giochi proibiti_ è per me la guerra [1]»

_**Giochi proibiti**_ ( _Jeux interdits_ ) è un film del 1952 diretto da René
Clément, vincitore del Leone d'oro al miglior film alla 13ª Mostra del cinema
di Venezia, tratto dal romanzo _Les jeux inconnus_ di François Boyer.[2]

In un primo momento René Clément avrebbe voluto realizzare ispirandosi al
romanzo un cortometraggio dal titolo _Croix en bois, croix en fer_ che avrebbe
dovuto far parte di un film ad episodi sul tema "I bambini e la guerra". Dopo
aver scoperto l'interesse che suscitava la parte del film già girata e per
consiglio di Jacques Tati decise di completare il film per realizzare un
lungometraggio [3][4]

L'aviazione tedesca mitraglia durante la seconda guerra mondiale le masse di
profughi che si allontanano da Parigi che sta per essere occupata dai
tedeschi. La bambina di cinque anni Paulette perde i genitori e il suo
cagnolino durante un attacco aereo. La piccola vaga sperduta sino a quando
incontra Michel Dollè, un piccolo contadino di undici anni, che la porta nella
casa dei suoi genitori. Paulette si affeziona a Michel come a un fratello
maggiore. I due, che hanno avuto la triste esperienza di vedere molte
sepolture, per gioco iniziano a costruire un piccolo cimitero per gli animali
presso il molino dove hanno sepolto il cagnolino di Paulette. Per dare un
aspetto più simile a un cimitero reale rubano le croci dalle tombe del
camposanto locale scatenando le ire degli adulti. Michel è punito e Paulette è
affidata alla custodia di una donna dalla quale ben presto sfuggirà perdendosi
tra la folla.

_Giochi proibiti_ è anche il titolo della canzone che Narciso Yepes utilizzò
come colonna sonora del film omonimo attribuendosi la paternità del brano.

In realtà la precisa attribuzione del pezzo è controversa. Alcuni lo hanno
attribuito al grande chitarrista Fernando Sor, altri a Narciso Yepes, il quale
sostiene di averlo scritto all'età di 7 anni; altri, infine, pensano che la
melodia sia di origine popolare [5] Molti altri compositori hanno voluto
attribuirsi i diritti d'autore cambiando ogni volta il titolo: _Romanza_ ,
_Giochi Proibiti_ , _Spanish Romance_ , _Romance D'amour_ , _Melodie de Sor_ ,
_Romance d'Amor_ , _Jeux Interdits_ _Romance_ , _Romantico_ e altri ancora.

Undici anni prima del film di René Clément la melodia ebbe una parte
predominante nella colonna sonora del celebre film _Sangue e arena_ , del
1941, diretto da Rouben Mamoulian e i cui protagonisti furono Tyrone Power,
Rita Hayworth e Linda Darnell.

Il film ha vinto Leone d'oro al miglior film alla 13ª Mostra del cinema di
Venezia, il BAFTA al miglior film e l'Oscar al miglior film straniero.

Nel 1952 il National Board of Review of Motion Pictures l'ha inserito nella
lista dei migliori film stranieri dell'anno.

«Uno dei pochi film sull'infanzia che io conosca che non sia una
manifestazione d'infantilismo da parte dei suoi autori» secondo il giudizio di
Pierre Kast, che apprezza la sensibilità del regista nella descrizione del
mondo dei bambini ma soprattutto ritiene il film «valido per la luce brutale
che getta sul mondo degli adulti.» [6]

