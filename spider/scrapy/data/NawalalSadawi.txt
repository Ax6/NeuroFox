**Nawāl al-Saʿdāwī** (in arabo: نوال السعداوى‎; Kafr Tahla, 27 ottobre 1931) è
una scrittrice, psichiatra, nonché militante femminista egiziana.

«La contrarietà alle donne è universale e non riguarda solo il mondo arabo.
Penso al fronte cristiano, ai cosiddetti 'valori della famiglia' con doppio
standard; e poi il radicamento dell'idea di verginità obbligatoria, i
cosiddetti 'delitti d'onore', le mistificazioni culturali, le violenze fisiche
e psicologiche...»

Ha scritto numerosi libri sulla condizione della donna dell'Islam, dedicando
particolare attenzione alla pratica della mutilazione genitale femminile,
ancora presente in alcune parti della società egiziana. Molto nota nei paesi
arabi e in molte altre parti del mondo, i suoi romanzi e libri sulla
situazione delle donne hanno avuto un profondo effetto sulle generazioni
successive di giovani donne nel corso degli ultimi 4 decenni.

La Saʿdawi è nata in un piccolo villaggio nilotico, chiamato Kafr Tahla, in
una famiglia di otto figli. Suo padre era un funzionario governativo del
ministero dell'Educazione Nazionale, che aveva preso parte alle lotte contro i
britannici nel corso della rivoluzione del 1919. Era moderatamente
progressista ed educò la figlia al rispetto di se stessa e alla libertà
d'espressione. Iniziò a contestare le leggi retrograde e bigotte della sua
famiglia all'età di 5 anni, scrivendo direttamente a Dio.

In giovane età la Saʿdawi subì la mutilazione dei propri organi genitali.[2]
Appena diventata adulta ella scrisse sull'argomento assumendo una posizione
estremamente critica. Così scrisse della morte della dodicenne Bedur Shaker
durante un intervento mutilante di cosiddetta "circoncisione femminile"
(clitoridectomia):

«Bedur, dovevi morire per fare un po' di luce nell'oscurità delle menti?
Dovevi pagare con la tua cara vita un prezzo ... a dottori e chierici per
insegnar loro che la vera religione non taglia gli organi dei ragazzi»

La Saʿdawi ha studiato medicina nell'Università statale del Cairo, laureandosi
nel 1955.

Mentre operava come medico nel suo villaggio natale di Kafr Tahla, osservò le
brutali ineguaglianze sociali cui erano sottoposte le donne in quell'ambiente
rurale. Dopo aver tentato di proteggere una delle sue pazienti dalle violenze
domestiche che pativa, la Saʿdawi fu richiamata al Cairo. Divenne Direttore
della Sanità Pubblica e qui incontrò il suo terzo marito, Sherif Hetata, che
ricopriva un incarico presso il ministero della Sanità. Hetata era stato
prigioniero politico per 13 anni.

La Saʿdawi fu allontanata dal suo incarico presso il ministero della Sanità
come conseguenza delle sue attività politiche. Pressioni similari le costarono
il successivo posto di redattore-capo di un giornale sanitario e di Segretario
Generale aggiunto dell'Associazione Medica in Egitto. Dal 1973 al 1976 lavorò
come ricercatrice nel campo delle nevrosi nella Facoltà di Medicina
dell'Università statale di ʿAyn Shams, al Cairo. Dal 1979 al 1980 è stata
consigliera delle Nazioni Unite per il Women's Programme in Africa (ECA) e
Medio Oriente (ECWA).

Considerata a lungo una persona controversa e pericolosa dal governo egiziano,
la Saʿdawi fu incarcerata nel settembre del 1981, insieme a molti altri
obiettori del Trattato di pace di Gerusalemme firmato dal Presidente Anwar al-
Sadat. Fu rilasciata alla fine dell'anno, un mese dopo l'assassinio del
Presidente della Repubblica. Di quella sua esperienza ha scritto: "Il pericolo
ha fatto parte della mia vita fin da quando ho impugnato una penna e ho
scritto: 'Niente è più pericoloso della verità in un mondo che mente'".

Nel 1991, quando era minacciata di morte dai fondamentalisti di matrice
islamica, la Saʿdawi si recò in Carolina del Nord e insegnò presso la Duke
University e la Washington State University. Nel 1996 tornò in Egitto. Ha
continuato nella sua azione attivistica ed ha preso in considerazione la
possibilità di presentarsi candidata alle elezioni presidenziali del 2005,
prima di rinunciare per inosservanza delle norme che regolamentano la
presentazione delle candidature da parte dei nuovi candidati.

Nel 2004 ha ricevuto il Premio Nord-Sud dal Consiglio d'Europa.

La Saʿdawi ha cominciato a scrivere presto. I suoi primi scritti includono una
selezione di racconti intitolata _Ho imparato ad amare_ (1957) e la novella
_Memorie di una dottoressa_ (1958). Ha scritto in seguito numerose novelle e
brevi romanzi. La Saʿdawi è stata pubblicata in varie antologie e tradotta in
più di 20 lingue.

Nel 1972 ha pubblicato il suo primo saggio, 'Donne e sesso _, che evocava il
suo antagonismo con le autorità supreme politiche e religiose del suo Paese e
che indusse alle dimissioni il ministro della Sanità. Altre opere includono_
The Hidden Face of Eve _,_ God Dies by the Nile _,_ The Circling Song _,_
Searching _,_ The Fall of the Imam _and_ Woman at Point Zero _._

La Saʿdawi ha scritto in modo prolifico, mettendo online alcuni dei suoi
lavori.[3] Tra i suoi lavori si possono citare:

Altri progetti

