Le **punizioni corporali a Taiwan** sono vietate nell'ambito giudiziario e
scolastico, mentre non vi sono leggi che ne vietino espressamente l'uso in
ambito domestico.

Nel sistema educativo qualsiasi forma di punizione corporale è stata proibita
a partire dal 2006, con un emendamento posto alla legge fondamentale che si
occupa di istruzione[1]; il divieto si applica a tutti gl'istituti scolastici,
comprese le scuole pubbliche, private e gli asili d'infanzia, oltre che alle
università[2].

L'emendamento è stato il punto d'arrivo di anni di campagne da parte delle
organizzazioni dei diritti dei bambini, nonché l'impegno assunto dal governo
di lavorare per ottener l'eliminazione di ogni tipo di punizione fisica in
materia d'istruzione pubblica[2]. A contribuire alla modifica è stato anche un
ampio dibattito pubblico generato da un caso che aveva attirato l'attenzione
dei media, quello d'un insegnante che colpiva ripetutamente i propri studenti
con un bastone di legno sulle mani e la schiena[3].

La modifica ha avuto il sostegno sia del presidente della repubblica sia del
primo ministro ed è stato approvato con un ampio margine del parlamento. Un
legislatore del Partito Democratico Progressista ha dichiarato che: " _La
punizione corporale è stata una pratica culturale a Taiwan. Ma crediamo anche
che le scuole e le case siano l'ambiente più importante per la crescita sana e
armoniosa dei bambini; era pertanto un dovere eliminare tale pratica. Molti
paesi in tutto il mondo hanno vietato le punizioni corporali nelle scuole per
legge, tra cui laRepubblica popolare cinese. Pensiamo che Taiwan sia in tal
senso un paese avanzato che non poteva rimanere indietro nei riguardi della
questione_"[3]

Prima che giungesse il divieto legale, la punizione corporale era diffusa
nelle istituzioni scolastiche di ogni ordine e grado, con un divieto
governativo già presente in larga parte ignorato: dal 1999 al 2005 la
percentuale di studenti che avevano sperimentato su di sé punizioni corporali
era scesa dall'83 al 65%[4], mentre un sondaggio del 2004 rilevava che le
punizioni fisiche erano somministrate nel 93,5% delle scuole[5]. Nel 2007, già
entrata in vigore la proibizione, il 52,8% degli studenti continuava a
ricevere punizioni corporali; durante l'anno tuttavia le percosse fisiche son
diminuite fino al 27,3%, sostituite sempre più da forme indirette di punizione
fisica come ad esempio l'esser costretti a stare in piedi per un lungo periodo
di tempo[2]. Nel 2008 la percentuale di studenti delle medie che riferivano
d'esser stati picchiati a scuola scendeva ulteriormente al 16%[2].

La punizione corporale è illegale come misura disciplinare[2].

Nel 1909, quando l'isola di Formosa faceva ancora parte dell'impero
giapponese, il governo locale introdusse la fustigazione giudiziaria per i
criminali nativi di origine cinese; questa punizione è stata considerata come
un sostituto alla reclusione e applicata ai maschi di età compresa tra i 16 e
i 60 anni[6].

Nel 1997 le autorità taiwanesi avevano considerato l'introduzione della
fustigazione giudiziaria del tipo di quella praticata a Singapore, questo per
scoraggiare la criminalità[7]; ancora nel 2007 venne richiesta la fustigazione
per reati a sfondo sessuale[8] , ma l'idea è stata respinta dal ministero
della giustizia[9].

