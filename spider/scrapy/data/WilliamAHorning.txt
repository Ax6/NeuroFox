**William Allen Horning** (Missouri, 9 novembre 1904 – Los Angeles, 2 marzo
1959) è stato uno scenografo statunitense attivo tra il 1937 e il 1959.

Ottenne cinque _nomination_ e vinse due volte il Premio Oscar per la migliore
scenografia. Fu sposato fino alla propria morte con Esther Montgomery.

Alla XXXI cerimonia dei Premi Oscar per il 1958 (tenutasi il 6 aprile 1959),
Horning ricevette un Premio Oscar postumo per la migliore scenografia per il
film pluripremiato _Gigi_.

L'anno seguente, ricevette altre due _nomination_ postume: la prima per
Intrigo internazionale ( _North by Northwest_ ) di Alfred Hitchcock e la
seconda per il film epico del 1959 _Ben-Hur_.

Alla XXXII cerimonia dei Premi Oscar per il 1959 (tenutasi il 4 aprile 1960),
Horning vinse l'Oscar alla migliore scenografia postumo per _Ben-Hur_. Sia il
produttore Sam Zimbalist sia Horning ottennero un premio postumo per _Ben-Hur_
, poiché entrambi morirono mentre le riprese del film erano ancora in corso.
Al 2012, Horning è l'unica persona ad avere vinto due Oscar postumi in due
cerimonie consecutive.

