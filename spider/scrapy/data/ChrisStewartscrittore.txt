**Chris Stewart** (Crawley, 27 marzo 1950) è uno scrittore e batterista
inglese, noto per aver fatto parte, tra i 15 e i 17 anni, della formazione
iniziale dei Genesis alla batteria e percussioni.

Nato a Crawley nel Sussex e vissuto a Guilford, Stewart lasciò la band
nell'estate del 1968, a 17 anni, per andare a fare altro in giro per il mondo:
ha lavorato in un circo, ha fatto parte dell'equipaggio di uno yacht in
Grecia, è stato in Cina per conto delle _Rough Guides_ , ha preso il patentino
da pilota a Los Angeles, ha fatto un corso professionale di cucina francese, e
ha imparato il mestiere di tosatore di pecore, che continua a fare
saltuariamente qua e là per il mondo.

Sul piano umano e culturale è un personaggio tipico di una generazione
irrequieta, curiosa, informale, dedita all'empiria e curiosa della gente e del
mondo.

Nel 1988 si è stabilito con la moglie in Andalusia, in una fattoria
dell'Alpujarra. La sua integrazione nella nuova comunità e nella nuova vita è
stata così efficace che nel 2007 Stewart è stato eletto consigliere comunale
(per il partito ecologista _Los Verdes de Andalucía_ ) del paese di Órgiva nel
cui territorio risiede[1].[2]

La storia di questa evoluzione esistenziale e del reinsediamento della coppia
nella comunità agricola andalusa è narrata vivacemente nel libro _Driving Over
Lemons - An Optimist in Andalucia_ , pubblicato nel 1999, che in Inghilterra
ha venduto 850.000 copie ed è stato rapidamente tradotto in 9 lingue, nel
successivo _A Parrot in the Pepper Tree: A Sort of Sequel to "Driving Over
Lemons_ (2002) e nel più recente _The Almond Blossom Appreciation Society_
(2006).

Stewart ha inoltre partecipato alla stesura della _Rough Guide to Andalucia_.

Di Stewart sono stati pubblicati in traduzione italiana:

