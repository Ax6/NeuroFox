Il **reggimento operazioni speciali "Azov"** , (in ucraino: _Polk Osoblyvogo
Priznacennya_ ) conosciuto in precedenza anche come **battaglione "Azov"** (in
lingua ucraina: Батальйон «Азов»), è un reparto militare ucraino, con compiti
militari e di polizia, inquadrato nella Guardia nazionale dell'Ucraina[2] e
istituito con lo scopo principale di contrastare le crescenti attività di
guerriglia dei separatisti filo-russi del Donbass durante la Guerra
dell'Ucraina orientale del 2014[3], divenuto famoso a seguito di accuse di
crimini di guerra e tortura[4]. Il quartier generale è a Urzuf (Oblast' di
Donec'k \- distretto di Mariupol'), sul mar d'Azov.

L' _Azov_ è composto per la maggior parte da volontari, provenienti,
soprattutto nelle prime fasi della sua costituzione, da partiti e movimenti
politici legati all'estrema destra ucraina e integrati da volontari
d'ispirazione nazifascista provenienti da diversi paesi europei tra cui
Italia, Francia, Spagna e Svezia.[5][6][7][8] Fonti del governo di Kiev negano
che il battaglione _Azov_ avesse espresso alla sua costituzione ideologie o
posizioni ufficiali assimilabili al nazismo e, pur ammettendo che il reparto
abbia attratto diversi volontari con dichiarate posizioni di estrema destra,
nel 2015 hanno dichiarato che il 70-80% dei militari sarebbe politicamente
neutrale[9].

Il simbolo del battaglione fa riferimento al Wolfsangel, che simboleggia una
trappola per lupi, attestato dal medioevo per la sua funzione di amuleto
contro i lupi e utilizzato in vari stemmi araldici: esso nel corso del XX
secolo fu adottato inizialmente dal nazismo, per essere poi soppiantato dalla
svastica, e in seguito da alcune unità militari SS della Germania nazista
operanti durante l'invasione dell'URSS)[10][11]. Sullo sfondo è posto lo
Schwarze Sonne (sole nero), costituito dalla rotazione di una serie di
svastiche inscritte in un cerchio, anch'esso ispirato alla tradizione runica
legata al misticismo nazista. Al riguardo, i dirigenti del Reggimento hanno
più volte affermato che si tratterebbe di antichi simboli tradizionali ucraini
e che la correlazione grafica con il nazismo sarebbe solamente accidentale[
_senza fonte_ ].[12][13]

A causa del caos politico e istituzionale che si è venuto a creare in Ucraina
dopo l'Euromaidan, con la deposizione di Viktor Janukovyč ed il suo governo,
la perdita della Crimea seguita dall'annessione della regione alla Russia ed
un aumento considerevole nelle diserzioni dell'esercito ucraino, ha portato le
autorità governative ad avvalersi sempre più dell'utilizzo di gruppi
paramilitari composti da combattenti provenienti da gruppi nazionalisti
dell'estrema destra come l'Assemblea Social-Nazionale (A.S.N.) e i Patrioti
d'Ucraina, formando i cosiddetti "Battaglioni di volontari civili".[14]

Nell'aprile del 2014, questi "battaglioni" vengono regolarmente autorizzati
dal Ministro dell'Interno Arsen Avakov, permettendo conseguentemente la
costituzioni di reparti paramilitari per un totale di circa 12000 uomini,
affiancandoli all'esercito regolare. Essendo un reparto di volontari, per
legge il Battaglione Azov non poteva far parte delle Forze Armate permanenti
ucraine e nelle sue prime fasi viene quindi inquadrato nella Polizia.

Il battaglione "Azov" è stato inizialmente una delle cinque unità paramilitari
(unitamente ai battaglioni "Aidar", "Dnepr-1", "Dnepr-1" e "Donbass") composte
anche da nazionalisti provenienti da varie nazioni d'Europa, e nelle prime
fasi del conflitto è parte degli oltre quaranta battaglioni di volontari
dislocati in tutto il territorio ucraino; inquadrati successivamente nella
Guardia nazionale dell'Ucraina e finanziati dall'oligarca ucraino Igor
Kolomoisky, già governatore di Dnepropetrovsk e ritenuto anche il finanziatore
delle milizie nazionalistiche di Pravy Sektor[15] considerate le responsabili
della strage di Odessa dove morirono trentotto persone.[16]

Il battaglione ha sede a Urzuf, città costiera che si affaccia sul Mar d'Azov
da cui prende il nome, a circa quaranta chilometri a sud-ovest di Mariupol
nell'Oblast' di Donec'k.[17]

Ed è proprio a Mariupol' che, il 13 giugno, avviene il battesimo del fuoco del
reparto: la città costiera, che era stata precedentemente occupata dai ribelli
separatisti, viene riconquistata e poi dichiarata "Capitale provvisoria
dell'Oblast' di Donec'k", in sostituzione della città di Donec'k ancora
occupata dai separatisti.[18][19] Da allora in avanti, il Battaglione Azov
conosce un'intensa attività operativa contro le forze separatiste
dell'autoproclamata Repubblica Popolare di Doneck', sostenuta dalla Russia,
partecipando a numerose operazioni militari come "Battaglione Speciale di
Polizia" sotto il controllo del Ministero degli Interni ucraino.

L'11 agosto il Battaglione Azov e i paracadutisti dell'esercito ucraino
liberano la città di Marinka, occupata dalle forze separatiste filorusse; nel
settembre 2014 il Battaglione Azov partecipa alla seconda battaglia di
Mariupol' e, in seguito al cessate-il-fuoco del 6 settembre, rimane sul fronte
di Donec'k conducendo intense attività di bonifica da ordigni esplosivi e di
ricognizione.[20]

Alla fine di settembre, il Battaglione Azov è incorporato nella Guardia
nazionale dell'Ucraina e trasformato in unità militare regolare e permanente.
Assieme all'altrettanto celebre Battaglione "Donbass" e al DUK (Corpo
Volontari Ucraini) è stato uno dei reparti militari di Kiev più intensamente
impegnati nel conflitto.

Nel gennaio 2015 il Battaglione è promosso allo status di Reggimento
Operazioni Speciali ( _Polk Osoblyvogo Priznacenniya_ ) e intraprende
un'intensa attività di addestramento e riorganizzazione, concentrandosi su
attività di ricognizione, controguerriglia, operazioni speciali e bonifica da
ordigni (EOD). Riceve una compagnia carri (con T-64 e T-72) e, in aprile, dei
pezzi d'artiglieria.[21] I componenti sono ora militari ucraini regolari e
ricevono (maggio 2015) una paga mensile di 10.000 Gryvnie (400 Euro)[22], e
sono sottoposti alla disciplina e ai regolamenti militari; strutture
amministrative e addestrative vengono aperte a Kiev e a Urzuf, e tutto ciò,
unitamente ai rifornimenti regolari di armi e materiali inviati dalla Guardia
nazionale, aumenta notevolmente l'efficienza del reparto, che a maggio 2015
schiera oltre 1000 uomini, impegnati a sorvegliare il fronte di Donec'k'.
Molti dei militari dell'"Azov" sono di origine russa[23].

A partire dal 2015, il Reggimento "Azov" ha assunto forma e strutture tipiche
di un'unità militare di fanteria leggera[24]; la transizione da unità
spontanea di volontari (per quanto riconosciuta dal governo) in un reparto
militare regolare permanente ha naturalmente comportato l'adozione di
procedure, regolamenti e standard del tutto identici a quelli
dell'esercito.[25] Le reclute sono sottoposte a una prima fase di selezione e
scrutinio in un apposito centro di mobilitazione a Kiev[22]; quindi devono
affrontare due settimane di selezione nel centro di addestramento situato
nell'ex-complesso industriale "Atek", alla periferia di Kiev, periodo
descritto come "molto impegnativo" dalla stampa estera che ha visitato il
complesso nell'aprile 2015[22]. Quindi gli aspiranti vengono assegnati ai
reparti, dove intraprendono un intenso addestramento militare incentrato su
operazioni speciali, ricognizione, controguerriglia.

I reparti di ricognizione e di bonifica ordigni (EOD) sono considerati l'élite
del Reggimento e sono composti dagli elementi più esperti; attualmente, il
Reggimento "Azov" è strutturato inoltre su diverse unità di fanteria leggera,
un reparto meccanizzato, una compagnia corazzata, artiglieria, genio, sanità,
trasmissioni, secondo uno standard organizzativo comune a tutti i reggimenti
speciali ucraini.

Amnesty International, dopo un incontro avvenuto l'8 settembre 2014 tra il
segretario generale di Amnesty Salil Shetty con il primo ministro Arsenij
Jacenjuk, ha chiesto al governo ucraino di porre fine agli abusi e ai crimini
di guerra commessi dai battaglioni di volontari che operano unitamente alle
forze armate di Kiev. Il Governo ucraino ha aperto un'inchiesta ufficiale al
riguardo, dichiarando che non risultano indagati ufficiali o soldati del
Battaglione "Azov".[26][27] Nel 2016 un rapporto dell'OSCE ritiene il
Battaglione "Azov" responsabile dell'uccisione di massa di prigionieri, di
occultamento di cadaveri nelle fosse comuni e dell'uso sistematico di tecniche
di tortura fisica e psicologica.[4]

Altri progetti

