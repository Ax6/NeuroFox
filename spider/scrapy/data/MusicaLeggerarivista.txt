**Musica Leggera** , anche conosciuta con il sottotitolo _**Musica Leggera.
Storie di artisti, dischi e canzoni**_ , è stata una rivista musicale dedicata
alla musica italiana.

Fondata nel 2008 dalla Coniglio Editore, Musica Leggera si occupava di musica
italiana, con particolare attenzione alla storia della canzone e della
discografia dell'Italia.

Il direttore, Maurizio Becker, ha vinto con il volume _C'era una volta la RCA_
, libro-intervista a Lilli Greco, il _Premio Siae_ come miglior libro di
saggistica sulla musica italiana nel 2008[1].

Collaboravano alla rivista alcuni tra i più noti giornalisti musicali
italiani, come Luciano Ceri, Michele Neri, Timisoara Pinto, Christian
Calabrese, Enrico Deregibus, Franco Settimo, Enzo Giannelli, Michele Acampora,
Melisanda Massei Autunnali, Giancarlo Susanna, Franco Brizi, oltre che molti
addetti ai lavori come il paroliere Giorgio Calabrese, il cantautore Alessio
Lega, il produttore discografico Lilli Greco, l'arrangiatore Detto Mariano.

Nel maggio 2009 ha suscitato molte polemiche un'intervista realizzata da
Becker a Loredana Bertè e pubblicata nel numero di Musica Leggera di quel
mese, in cui la cantante ha accusato senza perifrasi il padre di aver causato
la morte della sorella Mia Martini[2]; la notizia è stata poi ripresa da
alcuni quotidiani.

La rivista faceva parte della giuria nazionale della trasmissione radiofonica
Demo, in onda su Radio1[3].

Con la chiusura della Coniglio Editore la rivista ha continuato le uscite per
un breve periodo, per poi interrompere le pubblicazioni nel 2012, fino alla
riapertura nel 2016 con lo stesso staff e il nome cambiato in _Vinile_ grazie
alla Sprea Editori.

