**Cortino** ( _Curtənë_ in abruzzese[2]) è un comune italiano di 635 abitanti
della provincia di Teramo e diocesi di Teramo-Atri in Abruzzo.  

È appartenuto alla Comunità montana della Laga fino al 2013, anno in cui la
stessa è stata soppressa[3].

La circoscrizione territoriale attuale risale al 1º maggio 1816, quando furono
istituite le circoscrizioni amministrative del Regno delle Due Sicilie; con
una variazione successiva intervenuta nel 1868 quando, con R.D. 6/12/1868, fu
soppresso il Comune di Valle San Giovanni e le frazioni di Casanova,
Collegilesco e Faieto furono annesse al Comune di Cortino.

Il suo capoluogo, situato ai piedi di quanto rimane di una delle rare abetaie
pure dell'Appennino (uno dei biotipi di maggior tutela dei Monti della Laga),
che si estende per buona parte del versante sud-orientale del Monte
Bilanciere, costituendone un suggestivo anfiteatro, si trova a una quota
compresa tra i 1000 e i 1060 m sul livello del mare.

Lo stemma del comune risulta dalla scomposizione delle figure o “pezze”
contenute nell'antico sigillo della _universitas “Rocca Roseti”_ nell'ordine
visibile nell'attuale stemma di Crognaleto, anche se quest'ultimo invece delle
due rose del sigillo di Roseto (di certo due fiori) che sormontano la torre
posata o fondata sulla mediana delle tre cime del monte, contiene due stelle.

Blasonatura: _Semipartito troncato: nel 1º d'azzurro al monte all'italiana di
tre cime affiancate, la mediana più alta di verde; nel 2º d'azzurro alla torre
d'oro murata di nero, aperta e finestrata dello stesso; nel 3º di rosso alla
rosa d'argento fogliolinata di verde. Ornamenti esterni da Comune, i rami
legati da un nastro di rosso_.

Il territorio di Cortino rientra nel perimetro del Parco nazionale Gran Sasso-
Monti della Laga. A ovest, quasi a far da barriera, vi è la maestosa e
rotondeggiante catena dei Monti della Laga con i suoi estesi boschi di faggio,
e i suoi prati da secoli utilizzati per il pascolo estivo delle greggi di
ovini e di altro bestiame. Rilevanti anche se ridotti di dimensione sono i
residui di boschi di abete bianco siti nei pressi di Cortino e Comignano e di
Altovia. Numerose e frequenti sono le fioriture da aprile a giugno di varie
specie di orchidee selvatiche, così come di altre specie floreali protette
quali il _Lilium bulbiferum croceum_ o "Giglio di San Giovanni". Le condizioni
di protezione date dallo stato di parco nazionale ha consentito il
ripopolamento del lupo, del cinghiale e di altre specie animali tra cui
numerose specie di rapaci; in via di reintroduzione sono alcune specie di
cervidi; non sono mancati sporadici avvistamenti dell'orso.

Nato come comune tra il 1813 e il 1816, durante il decennio napoleonico
nell'ambito del progetto di riordino delle circoscrizioni territoriali del
Regno, dalla divisione del vasto comprensorio dello _Stato di Roseto_ , da cui
si ebbero "Cortino in Roseto" e il comune di Crognaleto; l'antica _università_
era posta nella provincia del 1º Abruzzo Ulteriore (oggi Provincia di Teramo),
e comprendeva circa 29 villaggi siti su un territorio montano compreso
soprattutto tra Montorio, Poggio Umbricchio, la Valle Siciliana, L'Aquila,
Campotosto, Amatrice, Rocca Santa Maria. Confini naturali erano considerati il
fiume Vomano, i monti della Laga e il fiume Tordino.

Quantunque la storia del territorio sia molto più antica provata dai
ritrovamenti archeologici di Pagliaroli, la prima notizia storica che si
conosca della località capoluogo risale al 1029 con il nome di _Corte_ in una
donazione fatta dalla famiglia dei Teutoneschi alla Chiesa Aprutina. Nel 1134
appare in altra donazione alla medesima Chiesa con il nome di _Cortina_ ,
insieme ad altre località circostanti nella Terra _Teoderadesca_. Già nel
1285, quando si sottopose al foro del Vescovo Aprutino, era parte del
comprensorio del _castrum Scalellis_ (che si estendeva da Cortino a
Pagliaroli), e con Rocca di Padula riunite a Frunti fino agli inizi del sec.
XV, quando entrò a fare parte del nuovo "Stato" o _Universitas_ della Montagna
di Roseto, insieme a Crognaleto e le altre (circa 30) _ville_ , almeno dal
1424 sotto la signoria degli Acquaviva del ramo dei duchi di Atri, e che
risultava compreso tra i due gruppi montuosi fra i più elevati di tutto
l'Appennino Centrale e della penisola.

Il diffondersi della pestilenza del 1528 sollecitò anche le popolazioni di
questi luoghi, come nel resto della provincia, all'edificazione di chiese
(Cortino e Macchia Tornella) e altari (Comignano) sotto l'invocazione di S.
Rocco.

All'estinzione degli Acquaviva avvenuta nel 1760 con la morte della duchessa
Isabella, tutto il comprensorio di Roseto passò con il resto del ducato, sotto
la Regia Amministrazione degli Stati Allodiali di Atri, prendendo a volte la
denominazione di _Serenissima Real (o_ Ducal _) Corte della Montagna di
Roseto_ , governata per lungo tempo da Giovanni Bernardino Delfico, che si
protrasse fino alla soluzione del contenzioso patrimoniale con il ramo degli
Acquaviva conti di Conversano, che nel 1790 pur conservando il mero titolo
ducale di Atri, dovettero rinunciare a favore della Corona, con il definitivo
passaggio al Demanio, ad ogni pretesa di natura feudale.

L'invasione francese del 1799 vide la nascita di una forte reazione interna
manifestatasi con la recrudescenza del brigantaggio (di cui gli strascichi
perdurarono almeno fino a tutto il 1806) mediante la costituzione delle
_truppe a massa_ di ispirazione sanfedista. Persona di spicco in questo
periodo fu il _Capo massa_ D. Donato de Donatis, nativo di Fioli di Rocca
Santa Maria e parroco di Pezzelle, che non mancò di allearsi anche con altri
briganti di cui il comune soffrì le scorrerie come Giuseppe Costantini noto
come _Sciabolone_. Il territorio comunale come gran parte della montagna
teramana fu frequente teatro del cennato problema endemico del banditismo, che
non poco limitò le possibilità di sviluppo della zona, di cui i periodi
storicamente più noti furono oltre al citato periodo francese; la fine del
Cinquecento di cui fu protagonista Marco Sciarra, la fine del Seicento con la
storica sconfitta per mano del viceré Del Carpio, e nel periodo dell'unità
d'Italia.

Sussistono tuttora a testimonianza e retaggio dell'ampia diffusione degli usi
civici e della tipica organizzazione dei beni comunali le amministrazioni
separate di Pagliaroli, Padula e Macchia Tornella.

Danni a numerosi edifici sono stati riscontrati in occasione del sisma del 24
agosto e del 30 ottobre 2016 che ha devastato il confinante comune di Amatrice
e altri dell'appennino umbro-marchigiano.

La chiesa è nota anche come **Santuario della Madonna dei Monti della Laga**.
Fu costruita nel XV secolo, ma rimaneggiata nel XVIII secolo. Ha pianta
basilicale con chiostro conventuale in pietra. Il campanile è a guglia,
edificato da maestri di Atri, in somiglianza con le torri di Teramo, Città
Sant'Angelo e Cellino Attanasio. La semplice facciata ha portale gotico.
L'interno era a tre navate ma poi è stata conservata la centrale con
transetto. I lati interni sono decorati da piastrelle marmoree che coprono la
muratura dove erano gli antichi affreschi (qualcuno sopravvive); il soffitto è
decorato da dipinti rinascimentali che mostrano gli stemmi degli Acquaviva.
L'altare barocco è a baldacchino con al centro Cristo in trionfo.

Fu costruita in pietra sbozzata nel XVI secolo e si compone di una cappella
con facciata a capanna e campanile a vela sulla sommità centrale. Vicino alla
chiesa c'è il Monumento ai caduti delle guerre (2001).

La piccola cappella è del Settecento, con facciata semplice in pietra sbozzata
decorata da rosone a oblò. Il campanile è a vela. L'interno sobrio ha soffitto
di travi di legno e un modesto altare dedicato alla Madonna.

Abitanti censiti[5]  

La maggior parte degli abitanti del comune vive nelle numerose frazioni poste
in gran parte attorno al Monte Bilanciere (m. 1263 s.l.m.). Il comune si sta
spopolando in favore della città di Teramo e dei comuni limitrofi, che negli
ultimi anni ha avuto un notevole sviluppo. Nelle varie frazioni la popolazione
aumenta d'estate, quando vi tornano le persone che si sono trasferite altrove.
Resistono ancora testimonianze e strutture edilizie antiche; mentre la quasi
totalità dei ricchi arredi sacri lignei, risalenti anche al XVII secolo che
davano ornamento alle chiese sono andati dispersi, distrutti o trafugati a
partire dagli anni cinquanta del secolo scorso.

L'archivio comunale subì la quasi totale distruzione nel 1943.

Altri progetti

