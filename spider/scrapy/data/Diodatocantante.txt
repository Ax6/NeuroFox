**Antonio Diodato** , conosciuto semplicemente come **Diodato** (Aosta, 30
agosto 1981), è un cantautore italiano.

Nato ad Aosta, è di origine pugliese, in particolare di Taranto, città dove è
cresciuto, e romano d'adozione.[1][2] I suoi primi lavori sono stati
realizzati a Stoccolma, dove ha partecipato a una compilation lounge cantando
il brano _Libiri_ (che avrebbe dovuto essere _Liberi_ ma viene storpiato dai
produttori svedesi[3]) con i DJ svedesi Sebastian Ingrosso e Steve Angello,
che andranno a formare qualche anno dopo gli Swedish House Mafia.[4] Tornato
in Italia, si è laureato al DAMS di Roma in cinema.[4]

Nel 2007 ha pubblicato un EP autoprodotto presentato al MEI di Faenza. Nel
2010 ha inciso il singolo _Ancora un brivido_.[5] Tramite il produttore
Daniele Tortora (già con Afterhours, Roberto Angelini, Niccolò Fabi e Planet
Funk) riceve la prima offerta discografica e incide il disco _E forse sono
pazzo_ nell'aprile 2013, che viene recensito ottimamente dalle più importanti
riviste italiane come _la Repubblica XL_ e _Il mucchio_.[4] Il video del
singolo _Ubriaco_ viene selezionato da MTV New Generation.

Il 1º maggio 2013 si esibisce a Taranto per il concerto del Primo Maggio a
sostegno del risanamento ambientale, mentre nel settembre seguente partecipa
alla colonna sonora del film _Anni felici_ di Daniele Luchetti con una
reinterpretazione di _Amore che vieni, amore che vai_ di Fabrizio De André.[6]
Nell'autunno 2013 si esibisce anche nel programma radiofonico _Radio 2 Social
Club_ e _RaiStereoNotte_.

Nel dicembre 2013 viene selezionato per partecipare al Festival di Sanremo
2014 nella sezione "Nuove Proposte" con il brano _Babilonia_. Il 19 e 21
febbraio 2014 quindi è sul palco del Teatro Ariston di Sanremo per
l'importante kermesse canora in cui arriva secondo nella classifica finale
della sezione dietro Rocco Hunt e in cui riceve il premio della giuria di
qualità presieduta da Paolo Virzì.[4] In concomitanza col Festival viene
pubblicata la riedizione di _E forse sono pazzo_.

Nel periodo successivo viene invitato da Fabio Fazio a partecipare alla
trasmissione di Rai 3 _Che tempo che fa_ , in cui canta dal vivo in
collegamento da diversi luoghi d'Italia importanti capolavori della musica
italiana in chiusura della puntata serale domenicale del programma.[5] Nel
dicembre 2013, in occasione del Medimex di Bari, ha vinto il premio Deezer
come miglior artista dell'anno.[7]

Nel giugno 2014 ha vinto l'MTV Italia Award nella categoria "Best New
Generation" e si esibisce nella cerimonia di premiazione cantando il suo
singolo _Se solo avessi un altro_.[8]

Nel settembre 2014 vince il premio De André con la sua versione di _Amore che
vieni, Amore che vai_ , per la miglior reinterpretazione dell'opera del
cantautore genovese.

Il 27 ottobre 2014 esce il suo secondo lavoro discografico, intitolato _A
ritrovar bellezza_ , nel quale sono presenti cover degli anni sessanta.
L'album viene preceduto dal singolo _Eternità_ , brano cantato dai Camaleonti
e da Ornella Vanoni al Festival di Sanremo 1970.

Nel 2015 esce il secondo singolo dall'album, una reinterpretazione del brano
_Piove (ciao ciao bambina)_ di Domenico Modugno (brano vincitore del Festival
di Sanremo 1959) per il quale è stato realizzato un videoclip.[9]

Collabora con Daniele Silvestri in due brani inseriti nel suo album _Acrobati_
(2016), ossia _Pochi giorni_ e _Alla fine_. Partecipa a diverse tappe dell'
_Acrobati Tour_ del cantautore romano.

Sempre nel 2016 appare nell'album _La stanza intelligente_ , esordio solista
di Boosta dei Subsonica. Inoltre scrive il brano _Il mare dentro_ di Andrea
Biagioni, inedito presentato a X Factor.

Nel dicembre 2016 viene pubblicato in radio il singolo _Mi si scioglie la
bocca_ , primo estratto dal suo terzo disco. Il videoclip del brano viene
pubblicato il 18 gennaio 2017 ed è stato diretto da Imperat, pochi giorni dopo
l'uscita del singolo in formato digitale, avvenuta il 13 gennaio.

Il 27 gennaio 2017 per Carosello Records viene pubblicato il suo nuovo album
di inediti _Cosa siamo diventati_.

Un anno dopo, partecipa al Festival di Sanremo 2018 con il brano _Adesso_ ,
interpretato in coppia con il trombettista Roy Paci, classificandosi
all'ottavo posto.[10]

Il 18 maggio 2018 pubblica il singolo inedito _Essere semplice_.

Tra le sue influenze musicali più importanti ha citato Pink Floyd, Fabrizio De
André, Luigi Tenco, Domenico Modugno e Radiohead.[2][7]

