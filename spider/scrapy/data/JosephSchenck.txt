**Joseph Michael Schenck** (Rybinsk, 25 dicembre 1878 – Los Angeles, 22
ottobre 1961) è stato un produttore cinematografico russo con cittadinanza
statunitense, che ha giocato un ruolo importante nella nascita del cinema
hollywoodiano.

Fu uno dei trentasei membri fondatori dell'Academy of Motion Picture Arts and
Sciences (AMPAS), che venne creata a Hollywood l'11 maggio 1927,
un'organizzazione per il miglioramento e la promozione mondiale del cinema.
L'accademia, nel 1929, creò il Premio Oscar.

Nato a Rybinsk (Oblast' di Jaroslavl') da famiglia di origini ebraiche, si
trasferì negli Stati Uniti nel 1893 con tutta la famiglia. Qui, insieme a suo
fratello Nicholas, avviò una prima attività commerciale creando una catena di
drogherie. Cambiarono presto investimenti e si avventurarono nel mondo
dell'intrattenimento, acquistando la concessione del parco divertimenti di
_Fort George Amusement Park_ a New York City. Espansero ben presto il loro
impero, acquistando tra gli altri il celebre _Palisades Amusement Park_ ed
entrarono così in contatto nel 1907 con il magnate del cinema Marcus Loew del
quale divennero partner in affari a partire dal 1912 diventando soci della
_Consolidated Enterprises_.

Nella sua nuova veste di produttore cinematografico Schenck ebbe l'occasione
di conoscere numerose stelle del nascente cinema hollywoodiano, tra le quali
l'attrice Norma Talmadge che sposò nel 1917.

In quello stesso anno Schenk abbandonò la _Consolidated_ per intraprendere la
sua avventura hollywoodiana e diventare produttore di Roscoe "Fatty" Arbuckle,
Buster Keaton e delle ultime pellicole di D.W.Griffith[1]. Nel 1924 entrò a
far parte della United Artists di cui divenne presidente nel 1927, ed in
quello stesso anno fu uno dei 36 membri fondatori della _Academy of Motion
Picture Arts and Sciences_. Nel 1933 divenne partner nella fondazione della
20th Century Fox al fianco di Darryl F. Zanuck.

Nel 1934 divorziò dalla moglie Norma Talmadge e nel 1936 Schenck venne
coinvolto in una questione di evasione fiscale e di accordi segreti con un
gangster di Chicago, Willie Bioff, che dirigeva indirettamente la
_International Alliance of Theatrical Stage Employees & Moving Picture Machine
Operators_. Dopo aver trascorso un breve periodo in prigione usufruì di un
indulto accordato dal Presidente degli Stati Uniti. Dopo il suo rilascio tornò
alle sue attività presso la 20th Century Fox e si infatuò di una giovanissima
attrice alle prime armi di nome Marilyn Monroe della quale fu un grande
sostenitore.

Nel 1957 fu costretto a ritirarsi dalla produzione cinematografica a causa di
un grave infarto dal quale non si rimise mai completamente. Morì pochi anni
dopo nel 1961 e venne sepolto presso il _Maimonides Cemetery_ di Brooklyn, New
York.

Altri progetti

