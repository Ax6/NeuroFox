«Love is a force of nature.»

«L'amore è una forza della natura.»

_**I segreti di Brokeback Mountain**_ ( _Brokeback Mountain_ ) è un film del
2005 diretto da Ang Lee con Heath Ledger e Jake Gyllenhaal. Racconta la
drammatica passione amorosa tra due cowboy ed è ambientato nelle zone rurali e
montuose del Wyoming.

È un'opera di fantasia basata sul racconto _Brokeback Mountain_ di Annie
Proulx che fu pubblicato per la prima volta sulla rivista statunitense _The
New Yorker_ il 13 ottobre 1997[1], per poi essere ripubblicato all'interno
della raccolta _Close Range: Wyoming Stories_. Il 6 aprile 1999[2] il
racconto, tradotto da Mariapaola Dèttore, esce in Italia con il titolo _Gente
del Wyoming_[3] per essere riedito nello stesso anno nella raccolta _Distanza
ravvicinata_ (Dalai editore)[4] e nel 2005 è stato ripubblicato col medesimo
titolo del film[5].  
Il film, di produzione statunitense, debuttò alla Mostra internazionale del
cinema di Venezia, dove vinse il Leone d'oro. Uscì nei cinema statunitensi il
9 dicembre 2005, mentre in Italia è uscito il 20 gennaio 2006. L'edizione
italiana è della Bibi.it, i dialoghi e la direzione del doppiaggio sono di
Gianni Galassi[6].

La pellicola fu accolta da critiche estremamente positive: vinse i premi
Golden Globe, BAFTA, Critics' Choice Movie Award, Satellite Awards,
Independent Spirit Award al Miglior film e alla Miglior regia e fu il film con
maggiori nomination ai Premi Oscar 2006, dove riuscì ad aggiudicarsene 3 su 8
(Migliore regia, Migliore sceneggiatura non originale, Miglior colonna
sonora)[7]. Il film fu un successo al box office[8], ed è considerato uno dei
migliori film del 2005 e del decennio 2000-2010[9][10][11][12][13] nonché uno
dei migliori film riguardanti l'amore omosessuale[14][15][16][17].

Wyoming, 1963: due giovani uomini in cerca di un lavoro stagionale si
presentano a un allevatore e vengono ingaggiati per condurre al pascolo un
gregge di pecore nella località di Brokeback Mountain (un luogo fittizio)
durante l'estate. I due hanno un carattere molto diverso: Jack Twist è un
ragazzo estroverso e solare, dedito alle gare di rodeo con cui spera di farsi
notare, mentre Ennis del Mar è un giovane di pochissime parole, chiuso e
semplice, abituato ad accettare la vita dura così com'è. Durante questa
esperienza in montagna, l'isolamento e la convivenza forzata portano i due
protagonisti a cercare un contatto e a scoprire un'attrazione e un sentimento
reciproco, che sfocia in un rapporto sessuale; diventando sempre più forte
giorno dopo giorno. Finito il lavoro estivo però, le loro strade si dividono e
i due ragazzi perdono i contatti.

Nei quattro anni successivi entrambi continuano la loro vita in modo
convenzionale: Ennis sposa la fidanzata Alma, con la quale ha due figlie; Jack
partecipa ancora ai rodei e in Texas conosce una ragazza di buona famiglia,
Laureen, con cui conclude un matrimonio dal quale hanno un bambino e,
nonostante il rapporto conflittuale creatosi con il suo suocero, questa unione
garantisce al cowboy un buon lavoro nella impresa di famiglia. Ennis invece
rimane relegato a lavori stagionali che a fatica gli consentono di mantenere
la famiglia.

Un giorno Ennis riceve una cartolina in cui l'amico gli preannuncia una
visita. Questa visita riaccende la passione, nel profondo mai spentasi. I due
si scambiano un bacio appassionato, senza accorgersi di essere visti da Alma.
Jack sarebbe a questo punto disposto a smettere di fingere e vivere con Ennis,
ma quest'ultimo ritiene che una relazione omosessuale equivalga a una condanna
a morte, nella realtà in cui vivono. Intanto tra Ennis e la moglie si crea
un'irreparabile frattura, che finirà in un divorzio. Gli incontri tra Ennis e
Jack continuano sporadici, ma Ennis, vincolato tra il lavoro e le figlie, non
riesce a passare molto tempo con Jack e quest'ultimo cerca di compensare la
solitudine facendo ricorso alla prostituzione maschile in Messico. Durante
l'ultimo incontro, in cui Ennis annuncia che non si vedranno fino a novembre,
i due litigano, ma, quando si salutano, sembrano sapere che nulla cambierà.

Arriva novembre ed Ennis si vede rispedire al mittente una cartolina inviata a
Jack, recante il timbro “DECEASED”, deceduto. Incredulo, chiama la casa di
Jack e parla con Laureen e dal suo racconto si convince che Jack sia stato
ucciso perché ne avrebbero scoperto l'omosessualità. Il suo ultimo desiderio è
che le proprie ceneri siano sparse a Brokeback Mountain. Ennis fa una visita
ai suoi genitori per offrirsi di farlo, ma il padre preferisce che riposino
nel cimitero del paese, mentre la madre di Jack permette a Ennis di prendere
un oggetto dalla camera del figlio come ricordo. Ennis scopre così che Jack
aveva conservato la camicia che vent'anni prima pensava di aver dimenticato a
Brokeback Mountain. Capisce, quindi, che Jack è stato sempre profondamente
innamorato di lui.

Ennis si trasferisce in una roulotte, dove la figlia Alma gli annuncia che si
sposerà presto con un operaio. Il film si chiude con Ennis che apre l'armadio
e accarezza la camicia di Jack. Osservando una foto di Brokeback Mountain, le
ultime parole che l'uomo dice con le lacrime agli occhi sono _"Jack, io
giuro"_.

Il racconto di Annie Proulx uscì sulle pagine del _New Yorker_ nel 1997 e fu
un piccolo caso; il suo adattamento cinematografico ebbe poi una gestazione
lunga e difficoltosa. La sceneggiatura, scritta dal premio Pulitzer Larry
McMurtry e da Diana Ossana aveva visto la luce già nel 1999, ma nonostante si
fosse a ridosso del nuovo millennio restava diffuso un certo timore all'idea
di produrre, dirigere e interpretare una storia ancora ritenuta così
rischiosa.

Il primo regista disposto a realizzare il film è Gus Van Sant: il progetto era
agli inizi, una parte nel film fu offerta a Matt Damon, ma quest'ultimo non
accettò il ruolo e il lavoro di Van Sant svanì.[18] La pellicola fu offerta
anche a Pedro Almodóvar, regista distante dall'industria cinematografica
americana: costui dirà in seguito che, sebbene abbia rifiutato, è stata
l'unica tra le proposte fattegli da Hollywood che abbia preso in seria
considerazione e si sia quasi pentito di non avere accettato.[19]

Il progetto quindi rischiava di bloccarsi, ma alla fine l'intuizione di
affidare la storia alla sensibilità di un regista dalla versatilità artistica
e adattabilità culturale si rivelerà vincente: fu chiamato Ang Lee, che
accettò praticamente subito. La filmografia del regista taiwanese è varia,
avendo girato film di produzione cinese ( _La tigre e il dragone_ ), inglese (
_Ragione e sentimento_ ), hollywoodiana ( _Hulk_ ) ma allo stesso tempo
percorsa da un filo conduttore, trattando spesso il conflitto tra i sentimenti
e le costrizioni: una sensibilità dunque molto adatta alla sceneggiatura di
_Brokeback Mountain_ , tanto più che Ang Lee aveva già toccato il tema
dell'omosessualità in una sua famosa commedia, _Il banchetto di
nozze_.[20][21]

Un altro problema nell'adattare la storia al cinema, visto che si svolge
nell'arco di vent'anni, era decidere se scegliere attori più giovani per
interpretare gli Ennis e Jack ventenni e altri due più maturi per Ennis e Jack
quarantenni, o se prendere due attori di età mediana tra i due estremi,
invecchiandoli con l'ausilio del trucco. Alla fine si è deciso per la seconda
soluzione, in modo da dare un unico volto in cui identificare i personaggi:
dopo un lungo casting la scelta ricadde su Heath Ledger e Jake Gyllenhaal, che
Ang Lee giudicò molto bene assortiti sullo schermo: le loro capacità erano
equilibrate, venivano entrambi da carriere avviate e solide, ed entrambi
aspettavano un ruolo per mettere definitivamente in luce le proprie abilità
recitative. Il regista Lee dirà poi in seguito di aver sfruttato il loro reale
imbarazzo per le scene più intime (su tutte il primo rapporto sessuale fra
Ennis e Jack) per rendere più realistica possibile l'intensità emotiva del
film.[22]. La parte di Ennis fu offerta anche all'attore Mark Wahlberg il
quale rifiutò dicendo che un progetto del genere gli dava i brividi e che fu
contento che il regista non insistette nel dargli la parte. Anche Joaquin
Phoenix rifiutò di partecipare al film.[23][24]

Le riprese del film si svolgono finalmente nell'estate del 2004, con un budget
da cinema indipendente, per contenere ulteriormente i costi si gira tutto il
film nella regione dell'Alberta (Canada). Anche le montagne che si vedono nel
film, che nella finzione fanno parte della catena del Big Horn negli USA, si
trovano in realtà nelle Montagne Rocciose Canadesi, sud dell'Alberta, e non
nel Wyoming.[25]

Il regista e gli sceneggiatori hanno deciso di rimanere profondamente aderenti
al breve racconto di Annie Proulx, _Gente del Wyoming_. Molte scene e battute
del film infatti riprendono, a volte senza cambiare una virgola, i dialoghi e
gli eventi del racconto. Diana Ossana e Larry McMurtry hanno colto subito le
potenzialità della storia e dei dialoghi scarni e hanno voluto rendere loro
giustizia modificando con intelligenza solo il minimo indispensabile. Avendo
tra le mani una storia breve, i due sceneggiatori non sono stati costretti a
tagliare qualcosa come accade spesso negli adattamenti cinematografici, ma
anzi hanno potuto dare più respiro alla storia, approfondirne alcuni aspetti e
dare maggior spazio ad alcuni personaggi.[26][27]. Dal racconto e dal film è
stato tratto anche un musical.[28]

Il film è accolto da critiche positive e si aggiudica una lunga serie di
vittorie e candidature ai più importanti premi cinematografici, tra cui 8
candidature agli Oscar e 8 ai Golden Globe. Diversi aspetti della pellicola
sono apprezzati: la sceneggiatura, la fotografia, la colonna sonora, la regia
e le interpretazioni dei due attori protagonisti. Sul sito di recensioni
Rotten Tomatoes ottiene una votazione dell'87% da parte dei critici, del 91%
da parte dei critici Top e del 77% da parte degli spettatori[29]. Su
Metacritic riceve un voto di 87/100 da parte dei critici e 8.2/10 da parte del
pubblico[30]. IMDb gli assegna un voto di 7.7/10 in base a oltre 161.000
votazioni degli utenti[31]. Anche in Italia il film ottiene il consenso di
critica e pubblico, regalando al regista il Leone d'oro al miglior film. Sul
sito MYmovies ottiene un giudizio di 3.92/5 con 4 stelle su 5 da parte del
pubblico e 3 stelle su 5 da parte della critica; sul sito di Coming Soon
Television registra un voto di 9.0/10.[32][33][34].

Il film è un successo al box office: a fronte di un budget di soli 14 milioni
di dollari ne incassa 178.062.759 a livello mondiale (di cui 83 milioni
guadagnati sul mercato interno e più di 5 milioni in Italia)[35]
classificandosi come il terzo film a tematica LGBT di maggior incasso della
storia del cinema[36] e risultando ancora oggi il film di maggior incasso
dello studio cinematografico statunitense Focus Features[37]. Il film ottiene
ottimi risultati anche dalle vendite DVD: in patria, alla sua uscita sul
mercato Home video, esordisce al secondo posto nella classifica dei DVD più
venduti e arriva a incassare oltre 31 milioni di dollari.[38][39]

Il film è entrato prepotentemente nell'immaginario collettivo in quanto calca
un terreno che prima a causa di certi tabù non era stato mai battuto, riempie
un vuoto che il cinema hollywoodiano aveva creato attorno al tema
dell'omosessualità. Per la prima volta il tema dell'amore omosessuale è
centrale in un film _mainstream_ , ovvero rivolto a un grande pubblico, non a
un target ristretto e di nicchia ed è trattato, forse per la prima volta,
senza filtri: da un lato non c'è traccia degli stereotipi gay tipici del
cinema hollywoodiano, e dall'altro rifiuta la provocazione gratuita, l'intento
militante o didascalico. Per questi motivi ad apprezzarlo e a identificarsi
nella tragica storia è il pubblico più trasversale, al di là dell'età e
dell'identità sessuale. Il successo di pubblico fa entrare quindi il film
nella cultura di massa[40], tanto che se ne contano innumerevoli citazioni,
parodie e omaggi. La University of Southern California ha creato un gruppo di
professori, accademici, commediografi e bloggers per scrivere un saggio che
analizza l'importanza del film e la sua influenza sulla società e sulla
cultura.[41]

Il 3 giugno 2006 durante gli MTV Movie Awards la pellicola vince il Miglior
bacio. La manifestazione premia le scene e i personaggi ritenuti di culto,
votati dal pubblico. Il bacio sotto la casa di Ennis scambiato tra Jake
Gyllenhaal e Heath Ledger è considerato il migliore dell'anno per intensità e
pathos, come era successo per altre scene di bacio rimaste nella storia
(quello di _Spiderman_ oppure _Cruel Intentions_ ). Il premio è stato ritirato
da Gyllenhaal in persona, che la stessa sera ha anche vinto la Migliore
performance maschile.[42]. La scena in questione viene considerata una delle
migliori scene di bacio del cinema[43] e il film uno dei migliori film
romantici.[44][45][46][47]. Ennis e Jack sono quindi la coppia di soli uomini
per antonomasia del cinema e rientrano in diverse classifiche sulle accoppiate
cinematografiche che più influenzano l'immaginario contemporaneo.[48].
L'immagine della coppia di cowboy gay entra anche nella moda: durante le
presentazioni uomo autunno-inverno 2006/07 Valentino fa sfilare due modelli
mano nella mano con giacca di pelle e jeans. Il film viene anche celebrato in
un party organizzato a Milano.[49]

Oltre ai personaggi, persino alcuni oggetti del film hanno subito un fenomeno
di mitizzazione: le camicie che Ennis ha trovato una nell'altra all'interno
dell'armadio di Jack sono state battute all'asta su eBay il 21 febbraio 2006
per oltre 100.000 dollari americani.[50] L'acquirente, un collezionista di
memorabilia cinematografica, ha definito le camicie "le scarpette rosse del
nostro tempo" (il riferimento è alle calzature magiche di Dorothy nel _Mago di
Oz_ ) e ha dichiarato che non se ne separerà mai. Il provento della vendita è
stato devoluto a un'associazione benefica americana a favore dei bambini.[51].
Qualche mese dopo è stato venduto all'asta anche il pick-up di Jack Twist dal
vero proprietario, che ci ha ricavato un bel gruzzolo per pagarsi gli studi.
Inoltre in Internet è possibile comprare T shirt, felpe, cappelli e altri
articoli sui quali è stampata la celebre frase del film “I Wish I Knew How To
Quit You” pronunciata da Jack e trovare centinaia di compilation e video clip
ispirati alla pellicola.

_Brokeback Mountain_ incontra notevoli difficoltà di distribuzione e subisce
censura in diverse parti del mondo.

In Italia _Brokeback Mountain_ viene censurato nella sua prima trasmissione
televisiva: l'8 dicembre 2008, il film è andato in onda per la prima volta
sulla tv di stato italiana dopo tre anni dall'uscita nelle sale, su Rai 2 alle
22.45, censurato però delle scene d'amore tra i due protagonisti. Le scene
eliminate sono:

Non sono state invece oggetto di censura le scene esplicite di sesso
eterosessuale, né quelle più cruente. La circostanza ha causato vivaci
proteste da parte degli spettatori e dell'Arcigay, che hanno criticato queste
censure non solo come un'imposizione totalmente anacronistica, ma anche come
un'operazione molto grave in quanto ha compromesso la comprensione stessa
della pellicola[52][53]. La Rai ha difeso la sua posizione sostenendo che la
copia ricevuta dalla casa di produzione aveva già questi tagli, svista di cui
nessuno si era accorto. Il direttore di Rai 2, Antonio Marano, che allora si
era impegnato a ritrasmettere nel futuro il film nella sua versione integrale,
ha mantenuto tale promessa: il film è stato ritrasmesso in versione integrale
il 16 marzo 2009, su Rai 2 alle 23,40[54]. Il film è stato poi trasmesso il 6
settembre 2010 (in prima serata) e il 25 giugno 2011 (in seconda serata) su
Rai Movie, privo ancora una volta delle scene sopracitate. In seguito, però, è
sempre stato trasmesso integralmente anche in prima serata.

Negli Stati Uniti d'America incontra particolare resistenza in alcune zone
centro occidentali. Nello Stato dello Utah viene censurato: una catena di
cinema dello Utah annulla, senza dare nessuna spiegazione ai distributori, la
programmazione del film di Ang Lee mentre successivamente i gruppi
conservatori hanno giustificato l'oscuramento della pellicola affermando che
c'è qualcosa di profondamente sbagliato nel film.[55][56]. Il film subisce
anche la censura cinese: le autorità di Pechino, infatti, ne hanno vietato la
distribuzione in sala sul territorio nazionale. La censura cinese è riservata
alle sale cinematografiche: la pellicola è quindi resa disponibile in DVD.[57]
Anche in Medio Oriente, insieme a _Syriana_ , il film di Ang Lee è oggetto di
censura.[58]

Altri progetti

