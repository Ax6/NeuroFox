**George Crumb** (Charleston, 24 ottobre 1929) è un compositore statunitense.

George Crumb iniziò a comporre molto presto, in giovane età. Ha compiuto gli
studi musicali inizialmente presso la _University ofIllinois_ sotto la guida
di Eugene Weigel, in seguito per un breve periodo a Berlino con Boris Blacher
prima di rientrare negli Stati Uniti per continuare gli studi presso la
_University ofMichigan_ sotto la guida di Ross Lee Finney.

È stato molto attivo come docente: il suo primo impiego in questa veste fu in
qualità di insegnante di teoria musicale e analisi al _Hollins College_ in
Virginia, quindi come docente di pianoforte e composizione presso la
_University ofColorado_. Nel 1965 Crumb inizia una lunga collaborazione
didattica con la _University of Pennsylvania_ , dove nel 1983 diventa
_Annenberg Professor of the Humanities_. Si è ritirato dall'insegnamento nel
1997, anche se dal 2002 ha collaborato con l’ _Arizona State University_.

Nel corso della sua lunga carriera ha ricevuto numerosi premi e riconoscimenti
internazionali, tra cui la _Fullbright Scholarship_ , il _Premio Rockefeller_
, il _National Institute of Arts and Letters grants_ , il _Premio Guggenheim_
,[1] il _Premio Pulitzer per la musica_ nel 1968 per il suo lavoro _Echoes of
Time and the River_ , il premio _Prince Pierre de Monaco_ nel 1989.

Dopo le iniziali influenze di Anton Webern, Crumb si interessò ben presto
all'esplorazione di nuovi ed inusuali timbri strumentali; molto spesso nella
sua musica ricorre all'uso di tecniche non convenzionali, quali lo _spoken
flute_ (il flautista parla nello strumento mentre immette l'aria), l’
_overpressure_ (negli strumenti ad arco, l'arco viene utilizzato con pressione
esagerata in modo da produrre un suono distorto), il _pianoforte preparato_ ,
eccetera. Molto spesso, inoltre, viene richiesta l'amplificazione degli
strumenti acustici. Crumb usa inoltre con una certa frequenza elementi di
natura teatrale nella sua musica, prescrivendo agli esecutori di uscire o
rientrare sul palcoscenico durante l'esecuzione, ove non addirittura
richiedendo certe precise gestualità mimiche. Inoltre, ha utilizzato spesso
una scrittura musicale del tutto inusuale; in alcuni suoi lavori la musica è
disposta in configurazioni circolari, o a spirale.

Parecchi lavori di George Crumb, tra cui i quattro libri di _Madrigali_
scritti alla fine degli anni sessanta e _Ancient Voices of Children_ , una
raccolta di brani del 1970 per due cantanti e gruppo strumentale (che include
tra l'altro un _toy piano_ , un pianoforte giocattolo) sono scritti su testi
di Federico García Lorca. Molti dei suoi brani vocali sono scritti per la
cantante Jan DeGaetani.

_Black Angels_ (1970) è un altro lavoro che dimostra il suo interesse
nell'esplorare una grande varietà timbrica. Scritto per quartetto d'archi
amplificato, agli esecutori viene richiesto di suonare anche vari strumenti a
percussione oltreché di usare in modi del tutto non convenzionali i loro
strumenti. _Black Angels_ è uno dei lavori più noti di Crumb, è stato spesso
eseguito e registrato dal Kronos Quartet.

Un altro lavoro importante di Crumb sono i quattro libri del _Makrokosmos_
(1972-1974). I primi due libri sono per pianoforte solo, mentre il terzo
(chiamato anche _Music for a Summer Evening_ ) è per due pianoforti e
percussioni ed il quarto (noto anche con il titolo _Celestial Mechanics_ ) per
pianoforte a quattro mani. Il nome di questo ciclo allude ai sei libri
pianistici del _Microcosmos_ di Béla Bartók; come il lavoro di Bartók, il
_Makrokosmos_ è costituito da una serie di brevi pezzi dal carattere
differenziato. Oltre a quella di Bartók, George Crumb ha riconosciuto in
questo ciclo influenze di Claude Debussy, sebbene le tecniche compositive
utilizzate siano molto differenti da quelle di entrambi gli autori citati. Il
pianoforte viene amplificato e _preparato_ sistemando vari oggetti sulle sue
corde; in alcuni momenti il pianista deve cantare o gridare alcune parole
mentre sta suonando.

Le opere di George Crumb sono edite da _Peters_.

_George Crumb: The Voice of the Whale_ (1976). Diretto e prodotto da Robert
Mugge. Interviste a cura di Richard Wernick. New York, _Rhapsody Films_
(1988).

