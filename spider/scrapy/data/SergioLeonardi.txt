**Sergio Leonardi** (Roma, 26 marzo 1944) è un cantante e attore italiano.

Inizia la carriera nella seconda metà degli anni sessanta.

Nel 1967 esce _Non ti scordar di me_ , con cui partecipa al Cantagiro ed al
Festivalbar. Proprio al Festivalbar ottiene grande successo classificandosi al
primo posto della sezione giovani Disco Verde con un numero di 29.683 ascolti
in Juke-box nei bar di tutta Italia.

Il 1969 è l'anno di _Arrivederci a forse mai_ , che partecipa a Un disco per
l'estate, arrivando in finale e classificandosi all'undicesimo posto, seguito
poi da _Pulicinella_.

Nello stesso anno pubblica il suo primo album, che racchiude, oltre ai suoi
successi, anche reinterpretazioni di canzoni di altri artisti, come _Il mondo
è grigio, il mondo è blu_ di Nicola Di Bari.

Un'altra sua canzone _Whisky_ , viene scelta come sigla della serie televisiva
del Tenente Sheridan, ed anni dopo verrà inserita nella colonna sonora del
film _La donna della domenica_ di Luigi Comencini del 1975 (dall'omonimo
romanzo di Fruttero & Lucentini).

Nel 1970 partecipa al Festival di Sanremo in coppia con Tony Renis con
_Canzone blu_.

Continua la carriera, seppure in tono minore, per tutti gli anni settanta,
decennio in cui si dedica anche al cinema; lavora spesso in teatro,
partecipando agli spettacoli del Bagaglino.

Nel 1984 incide _Angeli_ , sigla della telenovela Plumas a Paetas, e _Che
coppia noi_ , sigla dell'edizione di quell'anno del Processo del lunedì.

Con _Non ti scordar di me_ partecipa a _Una rotonda sul mare_ nel 1990.

Nel 1991 ha pubblicato un album dedicato a reinterpretazioni di canzoni di
Fred Buscaglione, e nel 1999 una raccolta di suoi successi riarrangiati.

