**Papa** **Leone XII** (in latino: _Leo PP. XII_ , al secolo **Annibale
Francesco Clemente Melchiorre Girolamo Nicola Sermattei della Genga** ; Genga,
22 agosto 1760 – Roma, 10 febbraio 1829) è stato il 252º vescovo di Roma e
papa della Chiesa cattolica dal 1823 alla sua morte.

Nato dal conte Ilario della Genga, appartenente alla famiglia dei feudatari
(Conti della Genga) dell'omonimo borgo marchigiano (all'epoca in provincia di
Macerata, poi dal 1860 ricompreso nella provincia di Ancona), e dalla contessa
Maria Luisa Pariberti di Fabriano, Annibale era il sesto di dieci figli. Tra i
suoi antenati c'era il famoso artista Gerolamo Genga.

Della Genga ha studiato teologia al Collegio Campana in Osimo dal 1773 al 1778
e, in seguito, Collegio Piceno a Roma fino al 1783 quando ha cominciato i suoi
studi all'Accademia dei Nobili Ecclesiastici. In seguito ha ricevuto il
suddiaconato nel 1782 ed è stato ordinato presbitero il 14 giugno 1783.

Nel 1790 si fece notare per un brillante sermone da lui pronunciato in
commemorazione dell'imperatore Giuseppe II. Nel 1792 Pio VI lo nominò suo
segretario particolare e successivamente, nel 1793 fu eletto arcivescovo
titolare di Tiro e nel 1794 fu nominato canonico della Basilica di San Pietro.
Fu consacrato nella cattedrale di Frascati dal cardinale Stuart e fu inviato a
Lucerna in qualità di nunzio apostolico. Nello stesso anno fu trasferito alla
nunziatura di Colonia, in seguito allo scoppio della guerra della prima
coalizione, spostò la sua residenza ad Augusta.

Nei 12 anni trascorsi in Germania fu incaricato di svolgere delicate ed
importanti missioni diplomatiche presso le corti di Dresda, Vienna, Monaco e
Württemberg, nonché presso Napoleone Bonaparte.

In questo periodo andò incontro a ristrettezze economiche. In seguito allo
scioglimento dello Stato della Chiesa (1798), egli fu considerato dai francesi
alla stregua di un prigioniero di stato, e trascorse alcuni anni nell'abbazia
di Monticelli.

Nel 1814 della Genga viene scelto come latore delle congratulazioni di papa
Pio VII a Luigi XVIII di Francia dopo la sua restaurazione e, nello stesso
anno, fu inviato alla Conferenza di pace di Parigi quando Ercole Consalvi era
ancora in esilio.

Viene creato cardinale nel concistoro dell'8 marzo 1816 con il titolo
presbiteriale di Santa Maria in Trastevere e ha ricevuto il suo zucchetto
rosso l'11 marzo e la sua chiesa titolare il 29 aprile 1816. In seguito fu
nominato arciprete della Basilica di Santa Maria Maggiore, e reso titolare
della diocesi di Senigallia, carica da cui si dimise nel settembre 1816 per
motivi di salute, senza mai essere entrato nella sua diocesi, ma, il 9 maggio
1820, riceve, da papa Pio VII, l'ambita funzione di vicario generale di sua
santità per la diocesi di Roma.

Nel conclave del 1823 l'appoggio dalla fazione degli zelanti gli consentì di
essere eletto (28 settembre) nonostante la decisa opposizione della Francia.
Pare che la sua elezione sia stata facilitata dal fatto che si pensava avesse
ormai poco da vivere; tuttavia, nonostante l'età e le precarie condizioni di
salute, il suo pontificato durò 5 anni.

Leone XII delegò la condotta della politica estera al cardinale segretario di
Stato Giulio Maria della Somaglia e successivamente al più accorto Tommaso
Bernetti, i quali riuscirono a stipulare diversi accordi e trattati
particolarmente favorevoli allo Stato della Chiesa e al papato stesso. Leone
era una persona fondamentalmente frugale e questa sua indole si rifletté nella
sua amministrazione, che riuscì a fare economie nella gestione della
giustizia, a ridurre le imposte ed anche a reperire le risorse per
l'esecuzione di alcuni importanti lavori pubblici. Si impegnò alla riforma
dell'amministrazione dello Stato pontificio, portando a termine la riforma
tributaria. Stabilì che tutti i parroci dovessero percepire la stessa congrua.
Nonostante l'importanza e l'originalità delle suddette iniziative, è indubbio
che l'avvenimento più conosciuto e arduo del suo pontificato fu il grande
Giubileo del 1825. Il Giubileo riscosse un notevole successo e registrò
un'imprevista partecipazione.

Nonostante tutto ciò alla fine del suo pontificato la situazione delle finanze
risultò essere peggiore rispetto a quella iniziale e il Giubileo stesso non
contribuì a migliorare le cose.

Leone XII si distinse per la durezza con cui affrontò la società segreta della
Carboneria. Durante il giubileo del 1825 furono ghigliottinati pubblicamente,
in Piazza del Popolo a Roma, i due carbonari Angelo Targhini e Leonida
Montanari. Il cardinale legato Agostino Rivarola, investito di poteri
straordinari, venne mandato a Ravenna per reprimere i carbonari.

Proibì le società bibliche, di stampo protestante e finanziate spesso dalla
massoneria e, fortemente influenzato dai gesuiti, riorganizzò tutto il sistema
scolastico. Pubblicò il codice _Reformatio Tribunalium_. Riordinò le
Università del suo Stato con la bolla _Quod divina sapientia_ , dell'agosto
1824, suddividendole in due classi: alla prima assegnò quelle di Roma e
Bologna, con trentotto cattedre; alla seconda quelle di Ferrara, Perugia,
Camerino, Macerata e Fermo, con diciassette cattedre. Istituì, nello stesso
tempo, la Congregazione degli Studi, allo scopo di controllare l'operato delle
Università stesse. Venne dato maggiore spazio all'istruzione scientifica ad
esempio con l'istituzione della laurea in farmacia.[1] Volle rivedere anche il
cosiddetto "indice dei libri proibiti" e permise la libera circolazione delle
opere di Galileo Galilei.[2] Definì anche un progetto di riforma delle
parrocchie romane, sopprimendone 17 e creandone 9.

Vari testi attribuiscono a Leone XII il divieto di vaccinazione contro il
vaiolo. In particolare Benedetto Croce scrisse che "il papa che similmente
abolì codici e tribunali istituiti dai francesi volle tornare agli ordini del
vecchio tempo, e rinchiuse daccapo i giudei nei ghetti e li astrinse ad
assistere a pratiche di una religione che non era la loro, e perfino proibì
l’innesto del vaiuolo che mischiava le linfe delle bestie con quelle degli
uomini: vani sforzi che poi cedettero dal più al meno alle necessità dei
tempi"[3].

Secondo Donald J. Keefe[4] nessun documento ufficiale riporta tali
affermazioni. Da testi dell'epoca risulta che papa Leone si limitò a togliere
nel 1824 l'obbligatorietà della vaccinazione (invisa a larghi strati della
popolazione per la sua supposta pericolosità, sebbene fosse stata resa
obbligatoria, dopo due anni dallo scoppio di un'epidemia di vaiolo, nello
Stato Pontificio il 20 giugno 1822 prima dal conte Monaldo Leopardi,
gonfaloniere e padre di Giacomo Leopardi), pur mantenendone il carattere
gratuito:[5][6]

«Rimane obbligo a Medici e Chirurgi condotti di eseguirla gratuitamente [la
vaccinazione antivaiolosa], a quanti vogliano prevalersene, essendo questa la
cura ed il preservativo di una malattia alla quale, come a tutte le altre,
essi hanno l'obbligo di riparare.»

Secondo il medico Giacomo Tommasini questo portò la popolazione, specie nelle
campagne, a trascurare la vaccinazione nonostante che la Commissione
Provinciale di Sanità mettesse a disposizione il vaccino a chi ne avesse fatto
richiesta e nonostante l'impegno degli stessi medici. Così una successiva
epidemia, avvenuta nel 1828, solamente nella città di Bologna, causò 553
morti, e una terza epidemia si abbatté nel 1835.[7]

È importante notare che l'antivaiolosa all'epoca non era obbligatoria in molti
stati europei, compreso il Regno di Sardegna (poi Regno d'Italia), in cui
divenne obbligatoria solo nel 1859[8]. A titolo comparativo l'Inghilterra
offrì gratuitamente la vaccinazione nel 1840 e la rese obbligatoria nel
1853.[9]

Da notare che Leone XII nel 1824 insignì dell'ordine equestre dello Sperone
d'oro Luigi Sacco come ringraziamento per l'invio di 108 copie del suo libro
sulla vaccinazione che furono distribuiti negli uffici di sanità dello Stato
Pontificio. Questo fatto fu scoperto da A.P. Gaeta in un carteggio inedito da
lui rinvenuto nell'Archivio Segreto Vaticano.[10] Commentando questa scoperta
Maria Luisa Righini Bonelli rileva che _"non sembra quindi attendibile quanto
alcuno volle affermare, e cioè che_ Leone XII _si sarebbe mostrato contrario a
ciò che aveva fatto Pio VII e specialmente il cardinal Consalvi, promotore
dell'editto emanato nel 1822 a favore della vaccinazione"_ .[11]

Papa Leone XII durante il suo pontificato ha creato 25 cardinali nel corso di
8 distinti concistori.

Pare che Leone XII avesse ricevuto durante tutta la sua vita il sacramento
dell'estrema unzione ben diciassette volte; una di queste capitò dopo gli
strapazzi dell'incoronazione e siccome guarì dopo che l'avevano già dato per
morente la vigilia di Natale, si gridò al miracolo.[12]

Leone, di carattere forte e determinato, continuò a lavorare fino all'ultimo,
nonostante la malferma salute. Morì a Roma il 10 febbraio 1829. Resta traccia
della diffusa impopolarità di questo papa nell'epitaffio sulla statua di
Pasquino: " _Qui della Genga giace, per sua e nostra pace_ ".[12]

_Parte di questo testo è la traduzione dell'articolo presente
sull'Enciclopedia Britannica del 1911 ora di pubblico dominio._

Altri progetti

