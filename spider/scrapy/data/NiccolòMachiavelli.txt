**Niccolò di Bernardo dei Machiavelli** noto semplicemente come **Niccolò
Machiavelli** (Firenze, 3 maggio 1469 – Firenze, 21 giugno 1527) è stato uno
storico, filosofo, scrittore, politico e drammaturgo italiano, secondo
cancelliere della Repubblica Fiorentina dal 1498 al 1512.

Considerato, come Leonardo da Vinci, un uomo universale, nonché figura
controversa nella Firenze dei Medici, è noto come il fondatore della scienza
politica moderna, i cui principi base emergono dalla sua opera più famosa, _Il
Principe_ , nella quale è esposto il concetto di ragion di stato e la
concezione ciclica della storia. Questa definizione – secondo molti – descrive
in maniera compiuta sia l'uomo sia il letterato più del termine machiavellico,
entrato peraltro nel linguaggio corrente ad indicare un'intelligenza acuta e
sottile, ma anche spregiudicata[1] e, proprio per questa connotazione negativa
del termine, negli ambiti letterari viene preferito il termine "
_machiavelliano_ ".

L'ortografia del cognome è, purtroppo, ambigua: la versione " _Macchiavelli_
", quella della statua a lui dedicata agli Uffizi, in attesa di chiarimenti
dell'Ufficio Culturale del museo o dell'Accademia della Crusca, andrebbe
considerata ugualmente corretta in lingua italiana. L'analisi della firma del
filosofo, riportata qui accanto, e la credibilità dello scultore Lorenzo
Bartolini (toscano) farebbero propendere per la doppia "C"[ _senza fonte_ ].

«Nacqui povero, ed imparai prima a stentare che a godere.»

Niccolò Machiavelli (scritto anche Macchiavelli sulla statua a lui dedicata
all'ingresso degli Uffizi) nacque a Firenze,[2] terzo figlio, dopo le sorelle
Primavera (1465) e Margherita (1468) e prima del fratello Totto (1475-1522);
figlio di Bernardo (1432-1500) e di Bartolomea Nelli (1441-1496). Anticamente
originari della Val di Pesa, i Machiavelli sono attestati[3] popolani guelfi
residenti almeno dal XIII secolo a Firenze, dove occuparono uffici pubblici ed
esercitarono il commercio. Il padre Bernardo era tuttavia di così poca fortuna
da esser considerato, non si sa quanto veritieramente, figlio illegittimo:
dottore in legge, risparmiatore per carattere o per necessità, ebbe interesse
agli studi di umanità, come risulta da un suo _Libro di Ricordi_ che è anche
la principale fonte di notizie sull'infanzia di Niccolò.[4] La madre, secondo
un suo lontano pronipote,[5] avrebbe composto laude sacre, rimaste peraltro
sconosciute, dedicate proprio al figlio Niccolò.

Nel 1476 Niccolò cominciò a studiare latino con un certo Matteo, l'anno dopo
si dedicava allo studio della grammatica con Battista da Poppi, all'aritmetica
nel 1480 e l'anno seguente affrontava le prove scritte di componimento in
latino. Opere in questa lingua esistevano nella biblioteca paterna: la I Deca
di Tito Livio e quelle di Flavio Biondo, opere di Cicerone, Macrobio,
Prisciano e Marco Giuniano Giustino. Adulto, maneggerà anche Lucrezio[6] e la
_Historia persecutionis vandalicae_ di Vittore Uticense. Non conobbe invece il
greco antico, ma poté leggere le traduzioni latine di alcuni degli storici più
importanti, soprattutto Tucidide, Polibio e Plutarco, da cui trasse
importantissimi spunti per la sua riflessione sulla Storia[7]. S'interessò
alla politica fin dalla giovinezza, come dimostra una sua lettera del 9 marzo
1498, la seconda che di lui ci è pervenuta - la prima è una richiesta al
cardinale Giovanni Lopez, del 2 dicembre 1497, affinché si adoperi a
riconoscere alla sua famiglia un terreno contestato dalla famiglia dei Pazzi
\- indirizzata probabilmente all'amico Ricciardo Becchi, ambasciatore
fiorentino a Roma, nella quale egli si esprime in modo critico contro Girolamo
Savonarola.

Due sono le fasi che scandiscono la vita di Niccolò Machiavelli: nella prima
parte della sua esistenza egli è impegnato soprattutto negli affari pubblici e
in secondo luogo, nella scrittura di testi di limitata portata teorica e
speculativa. A partire dal 1512 si apre la seconda fase segnata dal forzato
allontanamento dello storico e filosofo toscano dalla politica attiva.

«Della persona fu ben proporzionato, di mezzana statura, di corporatura magro,
eretto nel portamento con piglio ardito. I capelli ebbe neri, la carnagione
bianca ma pendente all'ulivigno; piccolo il capo, il volto ossuto, la fronte
alta. Gli occhi vividissimi e la bocca sottile, serrata, parevano sempre un
poco ghignare. Di lui più ritratti ci rimangono, di buona fattura, ma soltanto
Leonardo, col quale ebbe pur che fare ai suoi prosperi giorni, avrebbe potuto
ritradurre in pensiero, col disegno e i colori, quel fine ambiguo sorriso»

Niccolò aveva già presentato al _Consiglio dei Richiesti_ , il 18 febbraio
1498, la propria candidatura a segretario della Seconda Cancelleria della
Repubblica fiorentina, ma gli fu preferito un candidato savonaroliano. Pochi
giorni dopo la fine dell'avventura politica e religiosa del frate ferrarese,
il 28 maggio Machiavelli fu nuovamente designato ed eletto il 15 giugno dal
_Consiglio degli Ottanta_ , elezione ratificata dal _Consiglio maggiore_ il 19
giugno 1498, probabilmente grazie all'autorevole raccomandazione del Primo
segretario della Repubblica, Marcello Virgilio Adriani, che il Giovio
asserisce[8] essere stato suo maestro.

Per quanto i compiti delle due Cancellerie siano stati spesso confusi,
generalmente alla prima si attribuivano gli affari esterni, e alla seconda
quelli interni e la guerra: ma i compiti della seconda Cancelleria, presto
unificati con quelli della Cancelleria dei _Dieci di libertà e pace_ ,
consistevano nel tenere i rapporti con gli ambasciatori della Repubblica,
cosicché, essendogli stata affidata, il 14 luglio, anche questa ulteriore
responsabilità, Machiavelli finì per doversi occupare di una tale somma di
compiti da essere storicamente considerato, senza ulteriori distinzioni, il
«Segretario fiorentino».

Era il tempo nel quale, conclusa l'avventura italiana di Carlo VIII, la
maggiore preoccupazione di Firenze era volta alla riconquista di Pisa \-
resasi indipendente dopo che Piero de' Medici l'aveva data in pegno al re di
Francia\- e alleata di Venezia che, intendendo impedire l'espansione
fiorentina, aveva invaso il Casentino, occupandolo a nome dei Medici. Il
pericolo venne fronteggiato dal capitano di ventura Paolo Vitelli, e la
mediazione del duca di Ferrara Ercole I, il 6 aprile 1499, riconsegnò il
Casentino a Firenze, autorizzandola altresì a riprendersi Pisa. In marzo venne
inviato a Pontedera, dove erano acquartierate le milizie del signore di
Piombino, Jacopo d'Appiano, alleato di Firenze.

In maggio scrisse il _Discorso della guerra di Pisa_ per il magistrato dei
Dieci: poiché «Pisa bisogna averla o per assedio o per fame o per
espugnazione, con andare con artiglieria alle mura», esaminate diverse
soluzioni, si esprime favorevole a un assedio di «un quaranta o cinquanta dì
ed in questo mezzo trarne tutti gli uomini da guerra potete, e non solamente
cavarne chi vuole uscire, ma premiare chi non ne volesse uscire, perché se ne
esca. Dipoi, passato detto tempo, fare in un subito quanti fanti si può; fare
due batterie, e quanto altro è necessario per accostarsi alle mura; dare
libera licenza che se ne esca chiunque vuole, donne, fanciulli, vecchi ed
ognuno, perché ognuno a difenderla è buono; e così trovandosi i Pisani voti di
difensori dentro, battuti dai tre lati, a tre o quattro assalti sarìa
impossibile che reggessero».

Il 16 luglio 1499 si presentò a Forlì alla contessa Caterina Sforza Riario,
nipote di Ludovico il Moro e madre di Ottaviano Riario, che era stato al soldo
dei fiorentini, per rinnovare l'alleanza e ottenere uomini e munizioni per la
guerra pisana. Ottenne solo vaghe promesse dalla contessa che era già
impegnata a sostenere lo zio nella difficile difesa del Ducato milanese dalle
mire di Luigi XII e dovette ripartire senza aver nulla ottenuto. Era
nuovamente a Firenze in agosto, quando le artiglierie fiorentine, provocata
una breccia nelle mura pisane, aprivano la via alla conquista della città, ma
il Vitelli non seppe sfruttare l'occasione e temporeggiò finché la malaria non
ebbe ragione delle sue truppe, costringendolo a togliere l'assedio il 14
settembre. Invano ritentò l'impresa: sospettato di tradimento, quello che «era
il più reputato capitano d'Italia»[9] fu decapitato.

Nessuna prova vi era che il Vitelli fosse stato corrotto dai Pisani ma la
giustificazione di Machiavelli, a nome della Repubblica, in risposta alle
critiche di un cancelliere di Lucca, fu che «o per non havere voluto, sendo
corropto, o per non havere potuto, non avendo la compagnia, ne sono nati per
sua colpa infiniti mali ad la nostra impresa, et merita l'uno o l'altro
errore, o tuct'a due insieme che possono stare, infinito castigo».[10]
Conquistato il Ducato di Milano, in risposta alla richieste fiorentine Luigi
XII mandò suoi soldati a risolvere l'impresa di Pisa le cui mura furono bensì
abbattute nel luglio del 1500 ma né gli svizzeri né i francesi entrarono in
città anzi, lamentando che Firenze non li pagasse, levarono l'assedio e
sequestrarono il commissario fiorentino Luca degli Albizzi, che fu rilasciato
solo dietro riscatto. A Machiavelli, presente ai fatti, non restava che
informare la Repubblica, che decise di mandarlo in Francia, insieme con
Francesco della Casa, per cercare nuovi accordi che risolvessero finalmente la
guerra di Pisa.

Il 6 agosto 1500 raggiunsero la corte francese a Nevers, presentando al re e
al ministro, cardinale di Rouen, le rimostranze per il cattivo comportamento
dei loro soldati; sapendo che Firenze non aveva al momento denari sufficienti
a finanziare l'impresa, invitarono Luigi a intervenire direttamente nella
guerra, al termine della quale la Repubblica avrebbe ripagato la Francia di
tutte le spese. Il rifiuto dei francesi - che richiedevano a Firenze il
mantenimento degli svizzeri rimasti accampati in Lunigiana e minacciavano la
rottura dell'alleanza - mise i legati fiorentini, privi di istruzioni dalla
Repubblica, in difficoltà, acuite dalla ribellione di Pistoia e dalle
iniziative che frattanto aveva preso in Romagna Cesare Borgia, i cui ambiziosi
e oscuri piani potevano anche indirizzarsi contro gli interessi fiorentini.

Occorreva, pagando, mantenere buoni rapporti con la Francia - scriveva da
Tours il 21 novembre - e guardarsi dalle macchinazioni del papa: così,
ottenuto dalla Signoria il denaro richiesto dalla Francia, Machiavelli poteva
finalmente ritornare a Firenze il 14 gennaio 1501. Quella lunga permanenza
nella corte francese verrà dislocata negli opuscoli (entrambi del 1510) _De
natura Gallorum_ , dove i francesi verranno descritti come «humilissimi nella
captiva fortuna; nella buona insolenti [ ... ] più cupidi de' danari che del
sangue [ ... ] vani et leggieri [ ... ] più tosto tachagni che prudenti», con
una bassa opinione degli Italiani, e nel successivo _Ritratto delle cose di
Francia_ , dove, spostandosi su un piano d'analisi prettamente politica,
finisce col fare della Francia l'esemplare dello stato moderno. Soprattutto
egli insiste sul nesso fra la prosperità della monarchia e il raggiunto
processo di unificazione nazionale, sentito come la lezione peculiare delle
"cose di Francia".[11]

«Questo signore è molto splendido e magnifico, e nelle armi è tanto animoso
che non è sì gran cosa che non gli paia piccola, e per gloria e per acquistare
Stato mai si riposa né conosce fatica o periculo: giugne prima in un luogo che
se ne possa intendere la partita donde si lieva; fassi ben volere a' suoi
soldati; ha cappati e' migliori uomini d'Italia: le quali cose lo fanno
vittorioso e formidabile, aggiunte con una perpetua fortuna»

La minaccia del Borgia si fece presto concreta: fermato dalle minacce della
Francia quando tentava d'impadronirsi di Bologna, si volse contro Piombino,
entrando nel territorio della Repubblica e cercando di imporle tributi, dai
quali Firenze fu nuovamente fatta salva dall'intervento di Luigi. Fra una
missione a Pistoia e un'altra a Siena, Niccolò ebbe tempo di sposare,
nell'autunno del 1501, Marietta Corsini, donna di modesta origine, dalla quale
avrà sei figli: Primerana, Bernardo, Lodovico, Guido, Piero e Baccina. Padrone
di Piombino il 3 settembre 1501, il Borgia, per mezzo del suo sodale
Vitellozzo Vitelli s'impadronì di Arezzo, dove si stabilì Piero de' Medici,
poi delle terre di Valdichiana, di Cortona, di Anghiari e di Borgo San
Sepolcro e di lì passò a investire Camerino e Urbino, chiedendo nel contempo
di intavolare trattative con Firenze che, nel frattempo, vistasi stretta dai
due Borgia, padre e figlio, aveva rinnovato gli accordi con la Francia.

Il 22 giugno 1502, lo stesso giorno della caduta della città nelle mani di
Cesare, partirono per Urbino Machiavelli e il vescovo di Volterra, Francesco
Soderini, fratello di Piero: ricevuti il 24 giugno, si sentirono ordinare di
cambiare il governo della Repubblica, pena la sua inimicizia. La crisi fu
superata grazie all'intervento delle armi francesi: avvicinandosi queste ad
Arezzo, la città fu sgomberata e restituita, insieme con le altre terre, ai
Fiorentini. Riferimento a questi casi è il breve scritto dell'anno successivo,
_Del modo di trattare i popoli della Valdichiana ribellati_ , nel quale, preso
esempio dal comportamento tenuto dagli antichi Romani in caso di ribellioni,
rimprovera il governo fiorentino di non aver trattato severamente la ribelle
città di Arezzo. Pensa che come i Romani

«fecero giudizio differente per esser differente il peccato di quelli popoli,
così dovevi fare voi, trovando ancora nei vostri ribellati differenza di
peccati [ ... ] giudico ben giudicato che a Cortona, Castiglione, il Borgo,
Foiano, si siano mantenuti i capitoli, siano vezzeggiati e vi siate ingegnati
riguadagnarli con i beneficii [ ... ] ma io non approvo che gli Aretini,
simili ai Veliterni ed Anziani non siano stati trattati come loro.[12] [ ... ]
I Romani pensarono una volta che i popoli ribellati si debbano o beneficare o
spegnere e che ogni altra via sia pericolosissima.»

Di fronte a quelli che apparivano tempi nuovi e tempestosi, nei quali
occorreva che uomini capaci prendessero pronte risoluzioni, come prima riforma
nell'organizzazione dello Stato fiorentino fu resa vitalizia la carica di
gonfaloniere, affidata, il 15 settembre 1502, a Pier Soderini, che appariva
uomo accetto tanto agli ottimati che ai popolani. La prima missione che egli
affidò a Machiavelli[13] fu quella di prendere nuovamente contatto col Borgia
il quale, formalmente capitano delle truppe pontificie e finanziato da quello
Stato, intendeva tuttavia agire nel proprio interesse e in quello della sua
famiglia, stringendo un nuovo patto col Luigi XII e ottenendone libertà
d'azione nei suoi piani di espansione, non solo nei confronti di signorotti
quali gli Orsini, i Baglioni e il Vitelli, già suoi alleati, ma anche contro
lo stesso Bentivoglio di Bologna. Seguendo la tradizionale politica di
alleanza con la Francia, Firenze - pur diffidando del Valentino - intendeva
confermargli la sua amicizia, per non essere investita dai suoi aggressivi
disegni.

Machiavelli giunse a Imola dal Borgia il 7 ottobre, confidandogli che Firenze
non aveva aderito all'offerta di amicizia propostale dagli Orsini e dai
Vitelli, congiurati a Magione contro il duca Valentino, e ne ricevette in
cambio un'offerta di alleanza, alla quale Niccolò, affascinato dalla figura di
Cesare Borgia, guardava con favore più di quanto non facesse il governo
fiorentino. Fu al seguito del Valentino per tutta la durata di quei tre mesi
di campagna militare e, il 1º gennaio 1503, due ore dopo l'uccisione a
tradimento di Vitellozzo e di Oliverotto da Fermo, ne raccolse le parole
«savie e affezionatissime»[14] per i Fiorentini, invitati nuovamente a unirsi
a lui per avventarsi contro Perugia e Città di Castello. Firenze, a questo
punto, decise di mandare presso il Borgia un ambasciatore accreditato, Jacopo
Salviati, così che il nostro Segretario il 20 gennaio lasciò il campo di Città
della Pieve per fare ritorno a Firenze.

«Vitellozo, Pagolo et duca di Gravina in su muletti ne andorno incontro al
duca, accompagnati da pochi cavagli; et Vitellozo disarmato, con una cappa
foderata di verde, tucto aflicto se fussi conscio della sua futura morte, dava
di sé, conosciuta la virtù dello huomo et la passata sua fortuna, qualche
ammiratione [ ... ] Arrivati adunque questi tre davanti al duca, et salutatolo
humanamente, furno da quello ricevuti con buono volto [ ... ] Ma, veduto il
duca come Liverotto vi mancava [ ... ] adciennò con l'occhio a don Michele, al
quale la cura di Leverotto era demandata, che provedessi in modo che Liverotto
non schapassi [ ... ] Liverotto havendo facto riverenza, si adcompagnò con gli
altri; et entrati in Senigagla, et scavalcati tutti ad lo alloggiamento del
duca, et entrati seco in una stanza secreta, furno dal duca fatti prigioni [
... ] venuta la nocte [ ... ] al duca parve di fare admazare Vitellozzo e
Liverotto; et conductogli in uno luogo insieme, gli fe' strangolare [ ... ]
Pagolo et el duca di Gravina Orsini furno lasciati vivi per infino che il duca
intese che a Roma el papa haveva preso el cardinale Orsino, l'arcivescovo di
Firenze et messer Jacopo da Santa Croce; dopo la quale nuova, a dì 18 di
giennaio, ad Castel della Pieve furno anchora loro nel medesimo modo
strangolati»

La morte di Alessandro VI privò Cesare Borgia delle risorse finanziarie e
politiche che gli occorrevano per mantenere il ducato di Romagna, che si
dissolse tornando a frammentarsi nelle vecchie signorie, mentre Venezia
s'impadronì di Imola e di Rimini. Dopo il brevissimo pontificato di Pio III,
Machiavelli fu inviato a Roma il 24 ottobre 1503 per il conclave che il 1º
novembre elesse Giulio II. Raccolse le ultime confidenze del Valentino, del
quale pronosticò la rovina imminente, e cercò di comprendere le intenzioni
politiche del nuovo papa, che egli sperava s'impegnasse contro i Veneziani, le
cui mire espansionistiche erano temute da Firenze: «O la sarà una porta che
aprirà loro tutta Italia, o fia la rovina loro», scrive il 24 novembre.

A Roma gli giunse la notizia della nascita del secondogenito Bernardo:
«Somiglia voi, è bianco come la neve, ma gli ha il capo che pare velluto nero,
et è peloso come voi, e da che somiglia voi parmi bello», gli scrive la moglie
Marietta il 24 novembre. E Machiavelli, che lungamente in questo scorcio di
tempo aveva frequentato la casa del cardinal Soderini, al quale forse
prospettò già il suo progetto di costituire una milizia nazionale che
sostituisse l'infida soldatesca mercenaria,[15] il 18 dicembre s'avviò per
Firenze.

Le fortune della Francia in Italia sembrarono declinare dopo la cacciata dal
Napoletano ad opera dell'armata spagnola di Gonzalo Fernández de Córdoba.
Firenze, alleata di Luigi XII, e timorosa delle prossime iniziative della
Spagna, del papa e della nemica tradizionale, la Siena di Pandolfo Petrucci,
era interessata a conoscere i progetti del re e a questo scopo alla sua corte
mandò Machiavelli «a vedere in viso le provvisioni che si fanno e scrivercene
immediate, e aggiungervi la coniettura e iudizio tuo». Il 22 gennaio 1504
Machiavelli era a Milano per conferire con il luogotenente Charles II
d'Amboise, che non credeva in un attacco spagnolo in Lombardia e rassicurò
Niccolò sull'amicizia francese per Firenze.

Raggiunse la corte e l'ambasciatore Niccolò Valori a Lione il 27 gennaio,
ricevendo uguali rassicurazioni dal cardinale di Rouen e da Luigi stesso. In
marzo ripartiva per Firenze e di qui si recava per pochi giorni a Piombino da
Jacopo d'Appiano, per sondare la posizione di quel signorotto. È di questo
tempo la stesura del suo primo _Decennale_ , una storia dei fatti notevoli
occorsi degli ultimi dieci anni volta in terzine: Machiavelli non è poeta,
anche se invoca Apollo nell'esordio del poemetto, ma a noi interessa il suo
giudizio sull'attualità della vicenda politica italiana e su quel che attende
Firenze:

«L'imperador, con l'unica sua prole  
vuol presentarsi al successor di Pietro  
al Gallo il colpo ricevuto duole;  
e Spagna che di Puglia tien lo scetro  
va tendendo a' vicin laccioli e rete,  
per non tornar con le sue imprese a retro;  
Marco, pien di paura e pien di sete,  
fra la pace e la guerra tutto pende;  
e voi di Pisa troppa voglia avete [ .... ]  
Onde l'animo mio tutto s'infiamma  
or di speranza, or di timor si carca  
tanto che si consuma a dramma a dramma,  
perché saper vorrebbe dove, carca  
di tanti incarchi debbe, o in qual porto,  
con questi venti, andar la vostra barca.  
Pur si confida nel nocchier accorto  
ne' remi, nelle vele e nelle sarte;  
ma sarebbe il cammin facile e corto  
se voi el tempio riapriste a Marte»

I tentativi d'impadronirsi di Pisa fallirono ancora: battuta a Ponte a
Cappellese il 27 marzo 1505, Firenze doveva anche guardarsi dalle manovre dei
signori ai loro confini. Machiavelli andò a Perugia l'11 aprile per conferire
col Baglioni, ora alleato con gli Orsini, con Lucca e con Siena, poi a
Mantova, per cercare invano accordi con il marchese Giovan Francesco Gonzaga e
il 17 luglio a Siena. In settembre, fallì un nuovo assalto a Pisa e
Machiavelli ne trasse spunto per presentare la proposta della creazione di un
esercito cittadino. Rimasti diffidenti i maggiorenti della città - che
temevano che un esercito popolare potesse costituire una minaccia per i loro
interessi - ma appoggiato dal Soderini, Machiavelli si mosse per mesi nei
borghi toscani a far leva di soldati, istruiti «alla tedesca», e finalmente,
il 15 febbraio 1506, Firenze poté vedere la prima parata di una milizia
«nazionale» che peraltro non avrà nessun ruolo nella successiva conquista di
Pisa e si rivelerà di scarso affidamento nella difesa di Prato del 1512.

Con la pace concordata con la Francia nell'ottobre 1505, la Spagna, con
Ferdinando II d'Aragona, aveva preso definitivamente possesso del Regno di
Napoli. I piccoli stati della penisola attendevano ora le mosse di Giulio II,
deciso a imporre la sua egemonia nell'Italia centrale: nel luglio, il papa
chiese a Firenze di partecipare alla guerra che egli intendeva muovere al
signore di Bologna, Giovanni Bentivoglio, che era alleato, come Firenze, dei
francesi, e perciò teoricamente amico, oltre che confinante, dei Fiorentini.
Si trattava di temporeggiare, osservando gli sviluppi dell'impresa del papa al
quale fu mandato Machiavelli, che lo incontrò a Nepi il 27 agosto 1506.

Giulio II gli dimostrò di godere dell'appoggio della Francia, che aveva
promesso di inviare truppe in suo aiuto, cosicché fu agevole a Machiavelli
promettere aiuti a sua volta - dopo però che fossero arrivati quelli di re
Luigi - e seguì papa Giulio che, con la sua corte curiale e pochi armati se
n'andava a Perugia, ottenendo, il 13 settembre, la resa senza combattimento di
Giampaolo Baglioni che, con stupore e rimprovero del Machiavelli[16] e, un
giorno, anche del Guicciardini,[17] non ebbe il coraggio di opporsi alle poche
forze allora a disposizione del Papa. La corte papale, dopo aver atteso a
Cesena fino a ottobre l'arrivo dei francesi e, dopo questi, dei Fiorentini di
Marcantonio Colonna, entrò trionfante a Bologna l'11 novembre. Machiavelli,
tornato a Firenze già alla fine d'ottobre, s'occupò ancora dell'istituzione
delle milizie fiorentine: il 6 dicembre furono creati i Nove ufficiali
dell'Ordinanza e Milizia fiorentina, eletti dal popolo, responsabili militari
della Repubblica.

Il nuovo anno 1507 si aprì con le minacce del passaggio in Italia del «Re dei
Romani» Massimiliano, intenzionato a ribadire le proprie pretese di dominio
sulla penisola, a espellere i francesi e a farsi incoronare a Roma «imperatore
del Sacro Romano Impero». Si valutò a Firenze la possibilità di finanziargli
l'impresa in cambio della sua amicizia e del riconoscimento dell'indipendenza
della Repubblica: il 27 giugno fu inviato a questo scopo l'ambasciatore
Francesco Vettori e, il 17 dicembre, lo stesso Machiavelli. Giunse a Bolzano,
dove Massimiliano teneva corte, l'11 gennaio 1508 e le lunghe trattative
sull'esborso preteso da Massimiliano s'interruppero quando i Veneziani,
sconfiggendolo più volte, gli fecero comprendere la velleità dei suoi sogni di
gloria.

Da questa esperienza Machiavelli trasse tre scritti, il _Rapporto delle cose
dellaMagna_, composto il 17 giugno 1508, il giorno dopo il suo rientro a
Firenze, il _Discorso sopra le cose della Magna e sopra l'Imperatore_ , del
settembre 1509, e il più tardo _Ritratto delle cose della Magna_ , del 1512,
una rielaborazione del primo _Rapporto_. Rileva la grande potenza della
Germania, che «abunda di uomini, di ricchezze e d'arme»; le popolazioni hanno
«da mangiare e bere e ardere per uno anno: e così da lavorare le industrie
loro, per potere in una obsidione [assedio] pascere la plebe e quelli che
vivono delle braccia, per uno anno intero sanza perdita. In soldati non
spendono perché tengono li uomini loro armati ed esercitati; e li giorni delle
feste tali uomini, in cambio delli giuochi, chi si esercita collo scoppietto,
chi colla picca e chi con una arme e chi con un'altra, giocando tra loro onori
et similia, e quali tra loro poi si godono. In salari e in altre cose spendono
poco: talmente che ogni comunità si truova ricca in publico».

Importano e consumano poco perché «le loro necessità sono assai minori delle
nostre», ma esportano molte merci «di che quasi condiscono tutta la Italia
[...] e così si godono questa loro rozza vita e libertà e per questa causa non
vogliono ire alla guerra se non sono soprappagati e questo anche non
basterebbe loro, se non fussino comandati dalle loro comunità. E però bisogna
a uno imperadore molti più denari che a uno altro principe». Tanta forza
potenziale, che potrebbe fare la grandezza politica e militare
dell'Imperatore, è limitata dalle divisioni delle comunità governate dai
singoli principi, una realtà simile a quella italiana: nessun principe tedesco
vuole favorire l'imperatore, «perché, qualunque volta in proprietà lui avessi
stati o fussi potente, è domerebbe e abbasserebbe e principi e ridurrebbeli a
una obedienzia di sorte da potersene valere a posta sua e non quando pare a
loro: come fa oggi il re di Francia, e come fece già il re Luigi, quale con
l'arme e ammazzarne qualcuno li ridusse a quella obedienzia che ancora oggi si
vede».[18]

Decisa a concludere le operazioni militari contro Pisa, Firenze mandò
Machiavelli a far leve di soldati: in agosto condusse soldati prelevati da San
Miniato e da Pescia all'assedio della città irriducibile. Riunite altre
milizie, si incaricò di tagliare i rifornimenti bloccando l'Arno; poi, il 4
marzo del 1509, andò prima a Lucca a intimare a quella Repubblica di cessare
ogni aiuto ai Pisani e, il 14, si recò a Piombino, incontrando gli
ambasciatori di Pisa per cercare invano un accordo di resa. Raccolte nuove
truppe, in maggio era presente all'assedio: Pisa, ormai stremata, trattava
finalmente la pace. Machiavelli accompagnò i legati pisani a Firenze dove, il
4 giugno 1509 fu firmata la resa e l'8 giugno poté entrare in Pisa con i
commissari Niccolò Capponi, Antonio Filicaia e Alamanno Salviati.

Un ben più vasto incendio era intanto divampato nell'Italia settentrionale:
stipulata un'alleanza a Cambrai, Francia, Spagna, Impero e papato si
avventavano contro la Repubblica veneziana che a maggio cedeva i suoi
possedimenti lombardi e romagnoli e, in giugno, anche Verona, Vicenza e
Padova, consegnate a Massimiliano. Firenze, da parte sua, doveva finanziare la
nuova impresa imperiale: consegnato un primo acconto in ottobre, il 21
novembre Machiavelli era a Verona per consegnare il saldo a Massimiliano, che
era stato però costretto alla ritirata dalla controffensiva veneziana, resa
possibile dalla rivolta popolare contro i nuovi padroni. E Machiavelli
commentava dei «due re, che l'uno può fare la guerra e non vuol farla, l'altro
ben vorrebbe farla e non può»,[19] riferendosi a Luigi e a Massimiliano che se
n'era tornato in Germania a chiedere soldati e denari ai principi tedeschi.

Atteso inutilmente il ritorno dell'Imperatore, il 2 gennaio 1510 Machiavelli
se ne tornò a Firenze. Venezia si salvò soprattutto grazie alle divisioni
degli alleati: mentre Luigi XII aveva tutto l'interesse di ridurre
all'impotenza Venezia per avere le mani libere nella pianura padana, Giulio II
la voleva abbastanza forte da opporsi alla Francia senza averne contrasto alle
proprie ambizioni di espansione. Per Firenze, amica della Francia ma non
nemica del papa, era necessario spiegarsi con il re francese, e Machiavelli fu
mandato a Blois, dove Luigi teneva la corte, incontrandolo il 17 giugno 1510.

Machiavelli confermò l'amicizia con la Francia ma disse di dubitare che la
Repubblica potesse impegnarsi in una guerra contro Giulio II, in grado di
volgere contro Firenze forze troppo superiori: meglio sarebbe stata una
mediazione che evitasse il conflitto e sottraesse, oltre tutto, Firenze dalla
responsabilità di un impegno nel quale era difficile trarre un guadagno.
Dovette tornare a Firenze il 19 ottobre, convinto che la guerra fosse
ineluttabile. Le vittorie militari non furono sfruttate da Luigi XII e la sua
indizione di un concilio a Pisa, che condannasse il papa, provocò l'interdetto
di Giulio II contro Firenze. Il 22 settembre 1511 Machiavelli era ancora in
Francia, ottenendo dal re soltanto un breve rinvio del concilio: dalla Francia
andò a Pisa e riuscì a ottenere il trasferimento del concilio a Milano.

Le fortune di Luigi XII volgevano al tramonto: sconfitto dalla nuova
coalizione guidata dal papa, era costretto ad abbandonare la Lombardia,
lasciando Firenze politicamente isolata e incapace di resistere alle armi
spagnole. Il 31 agosto 1512 Pier Soderini fuggì a Siena, i Medici rientrarono
a Firenze: disfatto il vecchio governo, il 7 novembre anche Machiavelli venne
rimosso dal suo incarico, il successivo 10 novembre fu confinato e multato
della grande somma di mille fiorini e il 17 gli fu interdetto l'ingresso a
Palazzo Vecchio.

Il nuovo regime processò Pietro Paolo Boscoli e Agostino Capponi, accusati di
aver complottato contro Giuliano de' Medici, condannandoli a morte. Anche
Machiavelli è sospettato: arrestato il 12 febbraio 1513, fu anche torturato
(gli fu somministrata la corda o, com'era chiamata allora a Firenze, la
"colla"[20]). Scrisse allora a Giuliano di Lorenzo de' Medici duca di Nemours
due sonetti, per ricordargli, ma senza averne l'aria e in forma scherzosa, la
sua condizione di carcerato:

«Io ho, Giuliano, in gamba un paio di geti  
e sei tratti di fune in sulle spalle;  
l'altre miserie mie non vo' contalle,  
poiché così si trattano i poeti

Menon pidocchi queste parieti  
grossi e paffuti che paion farfalle,  
né mai fu tanto puzzo in Roncisvalle  
o in Sardigna fra quegli arboreti  
quanto nel mio sì delicato ostello»

Giulio II moriva intanto proprio in quei giorni e dal conclave uscì eletto
l'11 marzo il cardinale de' Medici con il nome di Leone X: era la fine dei
pericoli di guerra per Firenze e anche il tempo dell'amnistia. Uscito dal
carcere, Machiavelli cercò di ottenere favori dai Medici attraverso
l'ambasciatore Francesco Vettori e lo stesso Giuliano, ma invano. Si ritirò
allora nel suo podere dell' _Albergaccio_ , a Sant'Andrea in Percussina, tra
Firenze e San Casciano in Val di Pesa.

Qui, tra le giornate rese lunghe dall'ozio forzato, comincia a scrivere i
_Discorsi sopra la prima Deca di Tito Livio_ che, forse nel luglio 1513,
interrompe per metter mano al suo libro più famoso, il _De Principatibus_ ,
dal solenne titolo latino ma scritto in volgare e perciò divenuto ben più noto
come _Il Principe_. Lo dedica dapprima a Giuliano di Lorenzo de' Medici e,
dopo la morte di questi nel 1516, a Lorenzo de' Medici, figlio di Piero
"fatuo"; ma il libro uscì solo postumo, nel 1532. Certo, non doveva farsi
illusioni che un Medici potesse mai essere quel «redentore» atteso dall'Italia
contro «questo barbaro dominio», ma da un Medici si attendeva almeno la sua
propria «redenzione» dall'inattività cui era stato relegato dal ritorno a
Firenze di quella famiglia.

Sperava che l'amico Vettori, ambasciatore a Roma, si facesse interprete del
suo «desiderio [...] che questi signori Medici mi cominciasseino adoperare»,
dal momento «che io sono stato a studio all'arte dello stato [...] e
doverrebbe ciascheduno aver caro servirsi d'uno che alle spese d'altri fussi
pieno d'esperienza. E della fede mia non si doverrebbe dubitare, perché,
avendo sempre osservato la fede, io non debbo imparare ora a romperla; e chi è
stato fedele e buono quarantatré anni che io ho, non debbe potere mutare
natura; e della fede e bontà mia ne è testimonio la povertà mia». Delle ombre
della sua povertà, ma anche delle sue luci, Machiavelli scrive al Vettori in
quella che è la più famosa lettera della nostra letteratura:

«Venuta la sera, mi ritorno in casa ed entro nel mio scrittoio; e in su
l'uscio mi spoglio quella veste cotidiana, piena di fango e di loto, e mi
metto panni reali e curiali; e rivestito condecentemente, entro nelle antique
corti delli antiqui uomini, dove, da loro ricevuto amorevolmente, mi pasco di
quel cibo che _solum_ è mio e che io nacqui per lui; dove io non mi vergogno
parlare con loro e domandargli della ragione delle loro azioni; e quelli per
loro umanità mi rispondono; e non sento per quattro ore di tempo alcuna noia;
sdimentico ogni affanno, non temo la povertà, non mi sbigottisce la morte;
tutto mi trasferisco in loro. E perché Dante dice che non fa scienza sanza lo
ritenere lo avere inteso, io ho notato quello di che per la loro conversazione
ho fatto capitale, e composto uno opuscolo _de Principatibus_ »

Ritornato il 3 febbraio 1514 a Firenze, continuò a sperare a lungo che il
Vettori, al quale spedì il manoscritto del _Principe_ ,[21] lo facesse
introdurre in qualche incarico nell'amministrazione cittadina, ma invano.
Tutto dipendeva dalla volontà del papa, e Leone non era affatto intenzionato a
favorire chi non si era mostrato, a suo tempo, favorevole agli interessi di
Casa Medici. Machiavelli, da parte sua, scriveva al Vettori di aver «lasciato
i pensieri delle cose grandi e gravi» e di non dilettarsi più di «leggere le
cose antiche, né ragionare delle moderne: tutte si sono converse in
ragionamenti dolci». Si era infatti innamorato di una «creatura tanto gentile,
tanto delicata, tanto nobile e per natura e per accidente, che io non potrei
né tanto laudarla né tanto amarla che la non meritasse più».[22]

La guerra, ripresa in Italia dalla discesa del nuovo re di Francia Francesco
I, si concluse nel settembre 1515 con la sua grande vittoria a Marignano (oggi
Melegnano) contro la vecchia «Lega santa»: Leone X dovette accettare il
dominio francese in Lombardia e la stipula a Bologna di un concordato che
riconosceva il controllo reale sul clero francese. Si rifece impossessandosi,
per conto del nipote Lorenzo, capitano generale dei Fiorentini, del Ducato di
Urbino. A quest'ultimo invano dedicava Machiavelli il suo _Principe_ : la sua
esclusione dalla gestione degli affari di Firenze continuava.

Nel 1516 o 1517 si diede a frequentare gli «Orti Oricellari», latineggiamento
che indica i giardini del Palazzo di Cosimo Rucellai, dove si riunivano
letterati, giuristi ed eruditi come Luigi Alamanni, Jacopo da Diacceto, Jacopo
Nardi, Zanobi Buondelmonti, Antonfrancesco degli Albizi, Filippo de' Nerli e
Battista della Palla. Qui vi lesse probabilmente qualche capitolo di quell'
_Asino_ , poemetto in terzine che voleva essere una contaminazione fra l'
_Asino d'oro_ di Apuleio e la _Divina Commedia_ dantesca, ma che lasciò presto
interrotto: e al Rucellai e al Buondelmonti dedicò i _Discorsi sopra la prima
Deca di Tito Livio_ , scritti dal 1513 al 1519. Machiavelli si era già
cimentato, quando ricopriva l'incarico di segretario della Repubblica, in
composizioni teatrali: una imitazione dell' _Aulularia_ di Plauto e una
commedia, _Le maschere_ , ispirata a _Nebulae_ di Aristofane, sono tuttavia
perdute. Al 1518 risale il suo capolavoro letterario, la commedia _La
Mandragola_ , nel cui prologo egli inserisce un accenno autobiografico

«scusatelo con questo, che s'ingegna  
con questi van pensieri  
fare el suo tristo tempo più suave,  
perch'altrove non have  
dove voltare el viso;  
ché gli è stato interciso  
mostrar con altre imprese altra virtue,  
non sendo premio alle fatiche sue.»

Intorno a quest'anno vanno collocate la traduzione dell' _Andria_ di Terenzio
e stesura della novella di _Belfagor arcidiavolo_ o _Novella del demonio che
pigliò moglie_ \- il suo titolo preciso è attualmente stabilito in _Favola_ \-
il cui tema di fondo è la visione pessimistica dei rapporti che legano gli
esseri umani, tutti intesi al proprio interesse a danno, se necessario, di
quello di ciascun altro.

Lorenzo de' Medici morì nel 1519, lasciando il governo di Firenze al cardinale
Giulio. Costui, favorevole a Machiavelli, lo incaricò della stesura di una
storia della città sotto lauta retribuzione. Machiavelli, galvanizzato
dall'incarico, diede alle stampe nel 1521 l’ _Arte della guerra_ , dedicandola
allo stesso cardinal Giulio. Nello stesso anno fu inviato in missione
diplomatica a Carpi presso il governatore Francesco Guicciardini di cui, pur
avendo opposte visioni della Storia[23], divenne buon amico. Nel 1525 cercò di
guadagnare il favore di papa Clemente VII offrendogli le _Istorie fiorentine_.
Nel frattempo giunsero la revoca ufficiale dell'interdizione dalla vita
pubblica e l'affidamento di missioni militari in Romagna in collaborazione col
Guicciardini.

Nel 1527 i Medici furono cacciati da Firenze e venne instaurata nuovamente la
repubblica. Machiavelli si propose come candidato alla carica di segretario
della repubblica, ma venne respinto in quanto ritenuto colluso coi Medici e
soprattutto con papa Clemente VII. La delusione per Machiavelli fu
insopportabile. Ammalatosi repentinamente, cominciò a peggiorare vistosamente
fino alla morte, sopraggiunta il 21 giugno 1527. Abbandonato da tutti, fu
sepolto nel corso di una modesta cerimonia funebre nella tomba di famiglia
nella basilica di Santa Croce. Nel 1787 la città di Firenze fece costruire un
monumento nella basilica stessa; esso raffigura la _Diplomazia_ assisa su un
sarcofago marmoreo. Sulla lastra frontale sono incise le parole _Tanto nomini
nullum par elogium_ (Nessun elogio sarà mai degno di tanto nome).

Con il termine _machiavellico_ si è spesso indicato un atteggiamento
spregiudicato e disinvolto nell'uso del potere: un buon principe deve essere
astuto per evitare le trappole tese dagli avversari, capace di usare la forza
se ciò si rivela necessario, abile manovratore negli interessi propri e del
suo popolo. Ciò si accompagna a un travaglio personale che Machiavelli sentiva
nella sua attività quotidiana e di teorico, secondo una tradizione politica
che già in Cicerone affermava: _"un buon politico deve avere le giuste
conoscenze, stringere mani, vestire in modo elegante, tessere amicizie
clientelari per avere un'adeguata scorta di voti"_.

Con Machiavelli l'Italia ha conosciuto il più grande teorico della politica.
Secondo Machiavelli la politica è il campo nel quale l'uomo può mostrare nel
modo più evidente la propria capacità di iniziativa, il proprio ardimento, la
capacità di costruire il proprio destino secondo il classico modello del
_faber fortunae suae_. Nel suo pensiero si risolve il conflitto fra regole
morali e ragion di Stato che impone talvolta di sacrificare i propri princìpi
in nome del superiore interesse di un popolo. La politica deve essere autonoma
da teologia e morale e non ammette ideali, è un gioco di forze finalizzate al
bene della collettività e dello stato. La politica, svincolata da dogmatismi e
princìpi teorici, guarda alla realtà effettuale, ai "fatti": "Mi è parso più
conveniente andare dietro alla verità effettuale della cosa piuttosto che alla
immaginazione di essa". Si tratta di una visione antropocentrica che si
richiama all'Umanesimo quattrocentesco ed esprime gli ideali del Rinascimento.

Nel _Discorso o dialogo intorno alla nostra lingua_ , opera di non certa
attribuzione e che non fu pubblicata, Machiavelli dà un giudizio severo su
Dante Alighieri, col quale inscena un dialogo nell'opera. Dante è rimproverato
di negare la matrice fiorentina della lingua della Commedia. Il passo assume i
caratteri dell'invettiva contro il poeta concittadino, accusato di aver
infangato la reputazione di Firenze:

«[...] Dante il quale in ogni parte mostrò d'esser per ingegno, per dottrina
et per giuditio huomo eccellente, eccetto che dove egli hebbe a ragionare
della patria sua, la quale, fuori d'ogni humanità et filosofico instituto,
perseguitò con ogni spetie d'ingiuria. E non potendo altro fare che infamarla,
accusò quella d'ogni vitio, dannò gli uomini, biasimò il sito, disse male de'
costumi et delle legge di lei; et questo fece non solo in una parte de la sua
cantica, ma in tutta, et diversamente et in diversi modi: tanto l'offese
l'ingiuria dell'exilio, tanta vendetta ne desiderava! [...] Ma la Fortuna, per
farlo mendace et per ricoprire con la gloria sua la calunnia falsa di quello,
l'ha continuamente prosperata et fatta celebre per tutte le province
cristiane, et condotta al presente in tanta felicità et sì tranquillo stato,
che se Dante la vedessi, o egli accuserebbe sé stesso, o ripercosso dai colpi
di quella sua innata invidia, vorrebbe essendo risuscitato di nuovo morire.»

Poi, durante un altro scambio immaginario con Dante, Machiavelli rimprovera il
carattere "goffo", "osceno", addirittura "porco" del registro utilizzato
nell'Inferno:

«N. Dante mio, io voglio che tu t'emendi, et che tu consideri meglio il
parlare fiorentino et la tua opera; et vedrai che, se alcuno s'harà da
vergognare, sarà più tosto Firenze che tu: perché, se considererai bene a quel
che tu hai detto, tu vedrai come ne' tuoi versi non hai fuggito il goffo, come
è quello:

"Poi ci partimmo et n'andavamo introcque";

non hai fuggito il porco, com'è quello:

"che merda fa di quel che si trangugia";

non hai fuggito l'osceno, com'è:

"le mani alzò con ambedue le fiche";

e non avendo fuggito questo, che disonora tutta l'opera tua, tu non puoi haver
fuggito infiniti vocaboli patrii che non s'usano altrove che in quella [...]»

Per Machiavelli la storia è il punto di riferimento verso il quale il politico
deve sempre orientare la propria azione. La storia fornisce i dati oggettivi
su cui basarsi, i modelli da imitare, ma indica anche le strade da non
ripercorrere. Machiavelli si basa su una concezione ciclica della storia:
"Tutti li tempi tornano, li uomini sono sempre li medesimi". Ma ciò che
allontana Machiavelli da una visione deterministica della storia è
l'importanza che egli attribuisce alla _virtù_ , ovvero alla capacità
dell'uomo di dominare il corso degli eventi utilizzando opportunamente le
esperienze degli errori compiuti nel passato, nonché servendosi di tutti i
mezzi e di tutte le occasioni per la più alta finalità dello stato, facendo
anche violenza, se necessario, alla legge morale.

Non a caso il _Principe_ , nella conclusione, abbandona il suo taglio cinico e
pragmatico per esortare i sovrani italiani, con una scrittura più solenne e
venata di un certo idealismo, a riconquistare la sovranità perduta e a
cacciare l'invasore straniero. Non c'è rassegnazione nel _Principe_ , né tanto
meno sfiducia nei confronti dell'uomo. La storia è il prodotto dell'attività
politica dell'uomo per finalità terrene esclusivamente pratiche. Lo stato,
oggetto di tale attività, nella situazione politica e nel pensiero del tempo
si identifica con la persona del principe.

Di conseguenza l'attività politica è riservata solo ai grandi protagonisti, ai
pochi capaci di agire, non al "vulgo" incapace di decisione e di coraggio.
L'obiettivo è creare o conservare lo stato, una creazione individuale legata
alle qualità e alla sorte del suo fondatore: la fine del principe può
determinare la fine del suo stato, come capitò ad esempio a Cesare Borgia. Il
Machiavelli ha dunque un'importanza fondamentale per la scoperta che la
politica è una forma particolare autonoma di attività umana, il cui studio
rende possibile la comprensione delle leggi da cui è perennemente retta la
storia; da quella scoperta discende, come suo naturale fondamento, una
vigorosa concezione della vita, incentrata unicamente sulla volontà e sulla
responsabilità dell'uomo.

Una errata interpretazione del Novecento fece del Machiavelli un precursore
del movimento unitario italiano, ma la parola _nazione_ ha assunto l'attuale
significato solo a partire dalla seconda metà del Settecento, mentre il
Machiavelli la usò in senso particolaristico e cittadino (es. _nazione
fiorentina_ o, nel senso più generico di _popolo_ , _moltitudine_ ). Tuttavia,
Machiavelli propugnava un principato in grado di reggersi sull'unità etnica [
_senza fonte_ ] dell'Italia; così facendo, e denunciando in tal modo una
chiara coscienza dell'esistenza di una _civiltà italiana_ [ _senza fonte_ ],
Machiavelli predicava la liberazione dell'Italia sotto il patrocinio di un
principe, criticando il dominio temporale dei Papi che spezzava in due la
penisola.

Ma l'unità d'Italia resta in Machiavelli un problema solo intuito. Non si può
dubitare che avesse concepito l'idea dell'unità italiana, ma tale idea restò
indeterminata, poiché non trovò appigli concreti nella realtà, restando perciò
a livello di utopia, cui solo dava forma la figura ideale del _principe
nuovo_. Machiavelli dunque intraprese un viaggio che identificò come
spirituale in giro per il mondo. In seguito, tornato in patria, ebbe una nuova
visione sia del "popolo" che della "nazione" (di qui quello che oggi definiamo
rinnovamento culturale).

Emblematico è il modo di trattare argomenti delicati, quali le mosse
necessarie al Principe per organizzare uno stato ed ottenerne uno stabile e
duraturo consenso. Per esempio vi troviamo indicazioni programmatiche, quali
l'utilità nello "spegnere" gli stati abituati a vivere liberi di modo da
averli sotto il proprio diretto controllo (metodo preferito al creare
un'amministrazione locale "filo-principesca" o al recarvisi e stabilirvisi
personalmente, metodo però sempre tenuto da conto in modo da avere un occhio
sempre presente sulle proprie terre, e stabilire una figura rispettata e
conosciuta in loco).

Altro elemento caratteristico del trattato sta nella scelta dell'atteggiamento
da tenere nei confronti dei sudditi, culminante nell'annosa questione del
"s'elli è meglio essere amato che temuto o e converso" (Cap. XVII[24]). La
risposta corretta si concretizzerebbe in un ipotetico principe amato e temuto,
ma essendo difficile o quasi impossibile per una persona umana l'essere
ambedue le cose, si conclude decretando che la posizione più utile viene ad
essere quella del Principe temuto (pur ricordando che mai e poi mai il
Principe dovrà rendersi odioso nei confronti del popolo, fatto che porrebbe i
prodromi della propria caduta). Qua appare indubbiamente la concezione
realistica e la concretezza del Machiavelli, il quale non viene a proporre un
ipotetico Principe perfetto, ma irrealizzabile nel concreto, bensì una figura
effettivamente possibile e soprattutto "umana".

Ulteriore atteggiamento principesco dovrà l'essere metaforicamente sia "volpe"
che "leone", in modo da potersi difendere dalle avversità sia tramite
l'astuzia (volpe) che tramite la violenza (leone). Mantenendo un solo
atteggiamento dei due non ci si potrà difendere da una minaccia violenta o di
astuzia. Spesso alla figura evocata dal Principe di Machiavelli viene
associata la figura di un uomo privo di scrupoli, di un cinismo estremo,
nemico della libertà. Spesso gli viene anche associata la frase "il fine
giustifica i mezzi", che - invece - mai enunciò. Questo perché la parola
"giustifica" evoca sempre un criterio morale, mentre Machiavelli non vuole
"giustificare" nulla, vuole solo valutare, in base ad un altro metro di
misura, se i mezzi utilizzati sono adatti a conseguire il fine politico,
l'unico fine da perseguire è il mantenimento dello Stato.

Machiavelli nella stesura del _Principe_ si rifà alla reale situazione che gli
si presentava attorno, una situazione che necessitava essere risolta con un
atto deciso, forte, violento. Machiavelli non vuole proporre dei mezzi
giustificati da un fine, egli pone un programma politico che qualunque
Principe voglia portare alla liberazione dell'Italia, da troppo tempo schiava,
dovrà seguire. Fuori dai suoi intenti una giustificazione morale dei punti
suggeriti: egli stende un vademecum necessariamente utile a quel Principe che
finalmente vorrà impugnare le armi. Alle accuse di sola illiberalità od
autoritarismo, si può dare una risposta leggendo il capitolo IX, "De
Principatu Civili", ritratto di un principe nascente dal e col consenso del
popolo, figura ben più solida del Principe nato dal consesso dei "grandi",
cioè dei grandi proprietari feudali. Non esiste un unico tipo di principato,
ma per ognuno troviamo un'ampia trattazione di pregi e dei difetti.

«Quel grande / che temprando lo scettro a' regnatori  
gli allor ne sfronda, ed alle genti svela / di che lagrime grondi e di che
sangue»

La gelida obiettività e un certo cinismo con cui Machiavelli descriveva il
comportamento freddo, razionale ed eventualmente spietato che un capo di Stato
deve mettere in atto, colpì i critici. Così, da una parte vi è la linea di
pensiero tradizionale, secondo la quale "Il Principe" è un trattato di scienza
politica destinato al governante, che tramite esso saprà come affrontare i
problemi, spesso drammatici, posti dal suo ruolo di garante della stabilità
dello stato. Dall'altra, troviamo un'interpretazione secondo cui il trattato
di Machiavelli, che era originariamente un repubblicano, ha come vero scopo
quello di mettere a nudo, e quindi chiarire, le atrocità compiute dai principi
dell'epoca, a vantaggio del popolo, che di conseguenza avrebbe le dovute
conoscenze per attuare le precauzioni al fine di stare in guardia e difendersi
quando si dimostra necessario. Il principe è visto anche come figura assai
drammatica, la quale per il bene dello stato stesso non si può permettere di
lasciare spazio al proprio carattere diventando così quasi un uomo
macchina.[25][26] Secondo alcuni, Machiavelli venne in realtà accusato da
subito di nicodemismo, e

«...di non aver mirato ad altro, in quel libro, che a condurre il tiranno a
precipitosa rovina, allettandolo con precetti a lui graditi...»

Gli esponenti di questa seconda interpretazione (la cosiddetta
"interpretazione obliqua", diffusa dal XVII secolo, e avanzata per la prima
volta da Alberico Gentili nel 1585[28] ispirandosi a Reginald Pole[29], poi
ripresa da Traiano Boccalini e in seguito Baruch Spinoza)[30], furono numerosi
soprattutto in ambito illuminista (anche se venne rifiutata da Voltaire[31]),
che vedeva in Machiavelli un precursore della politica laica e del
repubblicanesimo: la sostennero, dal Settecento, Jean-Jacques Rousseau[32],
Vittorio Alfieri[33], Giuseppe Baretti[34], Giuseppe Maria Galanti[35], gli
enciclopedisti[36] ( _in primis_ Denis Diderot[37] e Jean Baptiste
d'Alembert), Ugo Foscolo e Giuseppe Parini[38], e ha avuto diffusione
soprattutto nell'Ottocento, prima e durante il Risorgimento[25]; ne è un
esempio quello che Foscolo scrive nei "Sepolcri": « _Io quando il monumento /
vidi ove posa il corpo di quel grande / che temprando lo scettro a' regnatori
/ gli allor ne sfronda, ed alle genti svela / di che lagrime grondi e di che
sangue_ ». Forse alcuni di essi - ad esempio, per quanto riguarda Foscolo, è
un'ipotesi alternativa di Spongano e riportata anche da Mario Pazzaglia -
ritenevano anche che, pur essendo _Il principe_ un'opera fatta per i tiranni e
i governanti, fosse utile lo stesso per svelare al popolo gli intrighi del
potere, ritenendo valida l'interpretazione obliqua, qualunque fossero le
intenzioni di Machiavelli.[39]

In generale, per i sostenitori di questa lettura, _Il principe_ avrebbe, come
le satire (ad esempio _Una modesta proposta_ di Jonathan Swift), uno scopo
opposto a quello apparente, come avverrà anche per alcuni scritti di epoca
romantica ( _Lettera semiseria di Grisostomo_ di Giovanni Berchet o alcune
_Operette Morali_ di Giacomo Leopardi[40]).

In epoca più recente, tuttavia, nella maggioranza dei critici è prevalsa la
prima interpretazione, quella tradizionale, dal quale risalta la libertà e
concretezza, anche spregiudicata, del pensiero di Machiavelli, che non
descrive mondi utopici, ma il mondo reale della politica dei suoi tempi[41], e
la sua concezione anticipatrice del realismo politico e della cosiddetta
_realpolitik_.[42] L'interpretazione obliqua è stata riproposta in modo
minoritario, ad esempio in alcuni monologhi del drammaturgo e attore Dario
Fo.[43]

Il modello linguistico prescelto da Machiavelli è fondato sull'uso vivo più
che sui modelli letterari; lo scopo, esplicito soprattutto nel _Principe_ , di
scrivere qualcosa di utile e chiaramente espressivo lo induce a scegliere
spesso modi di dire proverbiali di immediata evidenza. Il lessico impiegato
dall'autore si rifà a quello boccacciano, è ricco di parole comuni e i
latinismi, seppure abbondanti, provengono per lo più dal gergo cancelleresco.
Nelle sue opere ricoprono un ruolo assai rilevante anche le metafore, i
paragoni e le immagini. La concretezza è una delle caratteristiche salienti,
l'esempio concreto ed essenziale, tratto dalla storia sia antica che recente,
è sempre preferito al concetto astratto.

In generale si parla di uno stile "fresco", come lo ebbe a definire il
filosofo Nietzsche in _Al di là del bene e del male_ , con un riferimento
particolare all'uso della paratassi, a una certa sentenziosità delle frasi,
costruite secondo un criterio di chiarezza a scapito di un maggior rigore
logico-sintattico. Machiavelli rende evidenti concetti che, se espressi con un
linguaggio più elaborato, sarebbero molto difficili da decifrare, e riesce a
esprimere le sue tesi con originale capacità espositiva.

Edizioni critiche in pubblico dominio:

Edizione Nazionale delle Opere di Niccolò Machiavelli, Salerno Editrice di
Roma:

Altri progetti

