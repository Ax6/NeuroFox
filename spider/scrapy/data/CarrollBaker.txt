**Carroll Baker** , pseudonimo di **Karolina Piekarski** (Johnstown, 28 maggio
1931), è un'attrice ed ex showgirl statunitense.

Figlia di un agente di commercio viaggiatore, abbandona il _St. Petersburg
Junior College_ dopo un solo anno di frequenza e, appena quindicenne, inizia
la carriera d'artista facendo la ballerina in occasione di convention
politiche a Miami; lavora poi come assistente di un prestigiatore. Nel 1949
vince il titolo di _MissFlorida Fruits & Vegetables_.[1][2]. Nel 1952 recita
nel dramma televisivo seriale _Monodrama Theater_. Dopo un matrimonio durato
da gennaio ad agosto 1953 con il pellicciaio Louie Ritter, si trasferisce a
New York, dove approda in televisione, girando una serie di sketch
pubblicitari, e calca il palcoscenico di Broadway, sempre con parti di poco
conto.

Il suo esordio sul grande schermo è una piccola parte nel film musicale _Fatta
per amare_ (1953). L'anno successivo, dopo aver lavorato anche come ballerina
di night club per raccogliere i soldi necessari all'iscrizione, inizia a
frequentare i corsi dell'Actors Studio. Il 3 gennaio 1955 sposa il regista
Jack Garfein, sopravvissuto all'Olocausto, e a seguito del matrimonio si
converte all'ebraismo. Dall'unione nasce nel 1956 una figlia, Blanche, che in
seguito intraprenderà anche lei la carriera d'attrice; nel 1958 nasce il loro
secondo figlio, Herschel. Il matrimonio con Garfein terminerà con il divorzio
nel 1969.

La svolta nella carriera della Baker avviene quando la Warner Bros. si
interessa a lei, con l'intenzione di farne una nuova Marilyn Monroe. Dapprima
le viene affidato un ruolo in un film di grande spessore, _Il gigante_ (1955),
di George Stevens, grazie a quale l'attrice comincia ad avere una certa fama.
In seguito l'attrice raggiunge la grande notorietà e la sua maggiore
affermazione l'anno successivo con _Baby Doll - La bambola viva_ (1956), di
Elia Kazan, per la cui interpretazione ottiene la nomination agli Oscar. I
rapporti con la Warner Bros. si incrinano, finché il sodalizio termina in
seguito ai ripetuti rifiuti dell'attrice di fronte a proposte di recitare in
film o ruoli che non gradisce (fra cui una serie di pellicole _pulp_ e un
ruolo di ninfomane).

Lavora anche con John Ford, recitando nella pellicola _Il grande sentiero_
(1964), mentre della collaborazione con il regista Gordon Douglas si segnalano
i film _La doppia vita di Sylvia West_ (1965) e _Jean Harlow, la donna che non
sapeva amare_ (1965), una biografia romanzata di Jean Harlow, celebre diva
degli anni trenta. Quest'ultima pellicola le fruttò un compenso di 200.000
dollari. Due anni più tardi, per _L'harem_ , di produzione franco-italo-
tedesca, il suo compenso sarà di 60.000 dollari più il 50% dell'incasso negli
Stati Uniti.

Nella seconda metà degli anni sessanta la Baker si trasferisce in Italia, dove
gira diversi film, per lo più gialli firmati dal regista Umberto Lenzi, come
_Il coltello di ghiaccio_ (1972), o produzioni erotiche, tra le quali
_L'harem_ (1967) di Marco Ferreri. Nel 1973 prende parte anche al film _Baba
Yaga_ di Corrado Farina, tratto dalla serie di fumetti erotici _Valentina_ di
Guido Crepax, a fianco di Isabelle de Funès ed Ely Galleani. Successivamente
vive anche in Spagna, Germania, Inghilterra e Messico, continuando sempre a
recitare. In Inghilterra lavora anche in teatro. Infine la Baker torna a
vivere e lavorare con successo negli Stati Uniti, dove nel 1982 sposa il suo
terzo marito, l'attore Donald Burton, con cui rimane fino alla morte di lui
avvenuta nel 2007.

Nel 1983 pubblica un'autobiografia, intitolata _Baby Doll: an Autobiography_.
Nel 1984, a 53 anni, diventa nonna per la prima volta di Zane, figlia di sua
figlia Blanche. Nell'ultima parte della sua carriera interpreta diversi ruoli,
anche drammatici, come in _Star 80_ (1984) di Bob Fosse, dove impersona con
intensità la madre della protagonista, o come in _Paura_ (1986). In _Ironweed_
(1987), primo film americano di Héctor Babenco, lavora al fianco di Meryl
Streep e Jack Nicholson, mentre in _Un poliziotto alle elementari_ (1990), si
cimenta in un ruolo comico, accanto ad Arnold Schwarzenegger. Numerose volte
recita in film per la TV o in singoli episodi di serie TV (più frequentemente
dal 1983 in poi). Il suo ultimo film è del 2000.

Altri progetti

