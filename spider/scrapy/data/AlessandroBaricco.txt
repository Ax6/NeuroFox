**Alessandro Baricco** (Torino, 25 gennaio 1958) è uno scrittore, saggista,
critico musicale e conduttore televisivo italiano, vincitore del Premio
Viareggio nel 1993.

Dopo aver frequentato il Liceo Classico "Vittorio Alfieri"[1], si è laureato
in Filosofia presso l'Università degli Studi di Torino con una tesi in
Estetica (relatore Gianni Vattimo). Ha iniziato la propria carriera di
scrittore pubblicando alcuni saggi di critica musicale, come _Il genio in
fuga_ (1988), su Rossini, e _L'anima di Hegel e le mucche del Wisconsin_
(1992), sul rapporto tra musica e modernità. Collabora come critico musicale
per _Repubblica_ e sulla pagina culturale per _La Stampa_[2]. Fu tra i primi
conduttori della trasmissione _Radio Tre Suite_ su Rai Radio Tre.

Nel 1994 ha fondato a Torino la Scuola Holden, una scuola di storytelling e
arti performative di cui è preside.

Alessandro Baricco ha due figli ed è un grande appassionato del Torino F.C.[3]

L’esordio in narrativa avviene con _Castelli di rabbia_ (Rizzoli, 1991) grazie
al quale si aggiudica il Prix Médicis étranger e partecipa alla selezione
finale del Premio Campiello dello stesso anno. Nel 1993 pubblica _Oceano mare_
(Rizzoli), uno dei suoi romanzi più apprezzati, mentre il 1996 è l’anno di
_Seta_ (Rizzoli), da cui sarà tratto un film per la regia di François Girard.
La collaborazione con Rizzoli termina nel 2002, con la pubblicazione di _Senza
sangue_ , cui precede _City_ (1999), uno dei primissimi casi di lancio
editoriale effettuato esclusivamente online.

Nel 2004 comincia la collaborazione con l’editore Feltrinelli con cui pubblica
_Omero, Iliade_ , una riscrittura e reinterpretazione del poema omerico. Dopo
una breve parentesi con Fandango, con cui pubblica _Questa storia_ (2005),
torna in seno alla Feltrinelli con l’uscita di _Emmaus_ (2009), dove per la
prima volta parla di temi direttamente legati alla religione.

Nel 2011 si dà alle stampe _Mr Gwyn_ , il racconto di uno scrittore che vuole
smettere di scrivere libri, da cui ha origine l’idea per un altro romanzo,
_Tre volte all'alba_ (2012). _Smith&Wesson_ (2014) è invece ambientato agli
inizi del XX secolo, così come _La Sposa giovane_ (2015).

Nel 2018 esce _I Corpi_ , tetralogia che raccoglie _Emmaus_ , _Mr Gwyn_ , _Tre
volte all'alba_ e _La Sposa giovane_ accompagnandoli con una nuova
prefazione.[4]

Alla produzione letteraria Baricco affianca quella di autore teatrale. Del
1996 è il suo primo testo _Davila Roa_[5], portato in scena da Luca Ronconi,
cui seguirà, due anni dopo, _Novecento, un monologo_ (1998), portato in scena
da Gabriele Vacis e interpretato da Eugenio Allegri[6], da cui verrà tratto un
film per la regia di Giuseppe Tornatore, _La leggenda del pianista
sull’oceano_ (1998). _Omero, Iliade_ (Feltrinelli, 2004) è una riscrittura e
reinterpretazione del poema omerico in 24 monologhi (più uno)[7]. Del 2007 è
invece _Moby Dick_ , portato in scena con, tra gli altri, Stefano Benni, Clive
Russell e Paolo Rossi.[8] Nello stesso anno si occupa della trasposizione
cinematografica di _Seta_ (2007), mentre l’anno successivo si ha il suo primo
film da regista: _Lezione ventuno_ (2008). Dopo una pausa di sette anni torna
in scena con le _Palladium Lectures_ (2013), quattro lectio magistralis su
quattro temi e quattro protagonisti, edite, nel 2014, da Feltrinelli. Sempre
nel 2014, sempre con Feltrinelli, esce _Smith&Wesson_, una pièce teatrale in
due atti, mentre del 2016 sono le _Mantova Lectures_ , e _Palamede - L’eroe
cancellato_ , interpretato da Valeria Solarino.

Nel 2017, con Francesco Bianconi dei Baustelle, porta in scena _Steinbeck,
Furore_ , un ritorno alla lettura dei classici.[9]

Alessandro Baricco ha fatto parte della Giuria della sezione "Venice Virtual
Reality" nella 75ª Mostra internazionale d'arte cinematografica di Venezia
(2018)[10].

L'esordio televisivo si ha con _L'amore è un dardo_ (Rai3, 1993) dedicato alla
divulgazione dell'opera lirica. L'anno successivo, insieme a Giovanna Zucconi,
conduce _Pickwick, del leggere e dello scrivere_[11] (Rai3, 1994) del quale è
anche ideatore.

Al programma _Totem_[12] (Rai2, 1998) scritto e curato insieme a Gabriele
Vacis.

Nel 2017 Baricco torna su Rai3 con la riproposizione televisiva dello
spettacolo _Steinbeck, Furore_ , la lettura del romanzo _Furore_ di John
Steinbeck accompagnata da una selezione musicale di Francesco Bianconi, leader
dei Baustelle.[9][13]

Al marzo 2006 risale la disputa tra Baricco e Giulio Ferroni, critico
letterario.[14][15] La disputa, nata e sviluppatasi sulle pagine di
Repubblica, approda nella _Storia della Letteratura italiana_ (Garzanti)
scritta da Ferroni, che riporta: "Baricco traccia una sorta di ritratto
dell'artista da giovane postmoderno internazionale: scrittore-intrattenitore,
come dev'essere e come vuole che sia la piccola borghesia giovanile
moderatamente colta, la buona sinistra dolce e americana." In questa occasione
il quotidiano Il Foglio, in maniera goliardica, ha aggiunto, in ogni articolo
del numero del 2 marzo 2006, un riferimento allo scrittore.

Il dibattito che ha visto coinvolta la sua produzione saggistica è invece
quello che riguarda l'accusa di appropriazione da parte di Baricco di alcune
teorizzazioni filosofiche provenienti soprattutto da Walter Benjamin senza che
lo scrittore ne mettesse in luce la provenienza, utilizzandole quindi come
proprie elaborazioni.[16]

Altri progetti

