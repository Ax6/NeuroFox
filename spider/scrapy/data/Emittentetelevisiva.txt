Un' **emittente televisiva** (chiamata anche **rete televisiva** , **stazione
televisiva** o più impropriamente **canale televisivo** , in inglese
**network** ), è una struttura tecnico-imprenditoriale che si occupa della
telediffusione, istantanea (o con un breve ritardo) e contemporanea, in aree
geografiche predisposte da un'apposita rete per telecomunicazioni, di servizi
televisivi ovvero contenuti audio-video fruibili in tempo reale da utenti
dotati di specifici apparati elettronici di ricezione ed eventualmente
impianti per telecomunicazioni (televisore).

Ogni emittente televisiva ha un proprio nome, un proprio canale di frequenze
che la identifica e un editore che ne cura i contenuti nonché limitati nel
tempo.

La rete di telecomunicazioni con cui l'emittente televisiva viene diffusa agli
utenti può essere di proprietà dell'editore dell'emittente, ma anche di
proprietà altrui. Se la rete di telecomunicazioni è di proprietà altrui
l'editore paga per l'affitto della rete (fa eccezione il caso in cui
l'emittente viene offerta all'interno di una piattaforma televisiva a
pagamento, in questo caso è il provider della piattaforma televisiva che paga
l'editore dell'emittente televisiva per poter offrire l'emittente all'interno
della propria piattaforma).

I contenuti visivi e sonori diffusi agli utenti possono essere una ripresa
della realtà, una creazione artificiale (i cartoni animati), o anche una
combinazione delle due. Possono essere pre-prodotti oppure ripresi e
contemporaneamente trasmessi agli utenti, in quest'ultimo caso si parla di
"diretta" o, usando un termine inglese, di "live". Sempre riguardo ai
contenuti visivi e sonori, sono i più vari, ma essenzialmente finalizzati ad
informare o intrattenere: notizie, musica, sport, spettacoli, documentari,
ecc.

La singola produzione visiva e sonora diffusa agli utenti è chiamata
_programma televisivo_. L'insieme dei programmi televisivi di un'emittente
televisiva è chiamato _palinsesto_. Un programma televisivo può essere
prodotto dall'editore dell'emittente televisiva oppure da altre aziende. Se è
prodotto da altre aziende l'editore può comprarne la proprietà nell'arco di
tempo prestabilito e basta oppure limitarsi all'acquisto dei diritti di
diffusione.

Un'emittente televisiva per la televisione terrestre viene chiamata _emittente
televisiva terrestre_ , per la televisione satellitare _emittente televisiva
satellitare_ , per la televisione via cavo _emittente televisiva via cavo_.

Una seconda distinzione che si può fare per le emittenti televisive riguarda
l'ampiezza dell'area geografica servita. Se l'emittente televisiva raggiunge
la maggior parte della nazione si parla di _emittente televisiva nazionale_ ,
se invece raggiunge solo un'area circoscritta si parla di _emittente
televisiva locale_.

La distinzione tra emittente nazionale ed emittente locale riguarda però solo
la televisione terrestre e la televisione via cavo in quanto la televisione
satellitare serve di norma aree geografiche continentali che comprendono
quindi più nazioni.

I contenuti diffusi dalle emittenti locali sono spesso di carattere locale
(telegiornali con cronaca locale, eventi sportivi o religiosi di interesse
locale, rubriche di analisi delle realtà economiche e culturali locali, ecc.),
mentre quelli diffusi dalle emittenti nazionali di carattere nazionale. In
Italia esistono centinaia di televisioni locali e una decina di televisioni
nazionali.

Una terza distinzione che si può fare per le emittenti televisive riguarda
invece i contenuti diffusi. Se i contenuti sono i più vari si parla di
_emittente televisiva generalista_ , se invece sono ristretti ad un
particolare ambito si parla di _emittente televisiva tematica_.

La televisione inizia timidamente a diffondersi a partire dal 1928 negli Stati
Uniti e a partire dal 1929 nel Regno Unito e in Germania. È una televisione
elettromeccanica basata sul disco di Nipkow ancora ad uno stadio embrionale
con solo qualche decina di linee di risoluzione verticale dell'immagine
televisiva e diffusa solo in alcune aree geografiche molto ristrette. Una
televisione totalmente elettronica inizia a diffondersi a partire dal 1936 nel
Regno Unito e in Germania, a partire dal 1938 in Francia, e a partire dal 1939
negli Stati Uniti, ed ha intorno alle 400 linee di risoluzione verticale
dell'immagine televisiva.

Due sono però le nazioni che fanno da modello per il resto del mondo, gli
Stati Uniti, in particolare inizialmente per l'America settentrionale, e il
Regno Unito, in particolare inizialmente per l'Europa. Negli Stati Uniti si
afferma una televisione completamente libera affidata all'iniziativa privata,
finanziata dalla pubblicità e volta al profitto economico quindi limitativi
sia per il pubblico che guarda i palinsesti televisivi sia per le televisioni
che le trasmettono succededono in generale in tutte le TV del mondo. Nel Regno
Unito invece si afferma una televisione monopolistica affidata allo Stato e
gestita con finalità di servizio pubblico. Nel caso di televisione affidata
allo Stato si parla di _televisione pubblica_ , mentre nel caso di televisione
affidata all'iniziativa privata si parla di _televisione privata_ o
_televisione commerciale_.

Con il passare dei decenni entrambi i modelli si affermano anche all'interno
della stessa nazione, ma restano presenti gli aspetti positivi che li hanno
contraddistinti in passato: il regime di libertà, e di conseguenza di
concorrenza, ed rivalità presente nella televisione privata produce un'offerta
ricca e di qualità, mentre la televisione pubblica offre qualità in programmi
televisivi spesso trascurati dalla televisione privata benché i film serie tv
sono andate in onda anni prima ed quindi come i programmi televisivi sono
replicati o registrati settimane prima ed riproposte giorni dopo perché sono
di basso audience e quindi di scarso profitto (noti in tutto il mondo sono ad
esempio i documentari dell'inglese BBC per la qualità offerta). In generale la
televisione pubblica è più attenta nel fornire programmi di utilità sociale e
di maggiore levatura culturale (un esempio sono gli sceneggiati televisivi
della RAI).

Con il termine "generalista" si usa designare una rete televisiva «che
organizza i suoi palinsesti, i suoi contenuti e il suo linguaggio per
rivolgersi a un pubblico il più possibile composito, senza distinzioni di
sesso, di età, di livelli socio-culturali»[1]. La televisione tematica invece
offre contenuti ristretti ad un particolare ambito di interesse, ad esempio
l'informazione, lo sport, i documentari, la musica, il cinema.

La televisione nasce generalista. In seguito, con il proliferare di emittenti
televisive in concorrenza tra loro, nasce l'idea di restringere l'offerta di
contenuti ad un particolare ambito come modo per assicurarsi un proprio bacino
di utenti. Con l'arrivo poi della pay TV la televisione tematica si afferma
definitivamente: i provider delle piattaforme televisive a pagamento cercano
infatti di arricchire e diversificare il più possibile l'offerta di contenuti
in modo da attrarre il maggior numero di utenti e ciò viene attuato offrendo
ogni genere di televisioni tematiche in modo che sia possibile fruire dei
contenuti preferiti in ogni momento della giornata. A partire dalla metà degli
anni 2000 i canali televisivi tematici gratuiti sono aumentati, favoriti
dall'entrata della televisione digitale via terrestre e quindi rendendo
possibile una maggiore scelta anche agli spettatori che non devono
necessariamente pagare un corrispettivo economico alle piattaforme di
televisione a pagamento; queste però sono un numero inferiore se si fa
riferimento alla quantità e alla scarsità di argomenti trattati per quanto
riguarda la qualità.

La _pay TV_ è la televisione privata a pagamento.

La televisione privata nasce gratuita: l'editore dell'emittente televisiva si
finanzia attraverso la pubblicità e l'utente televisivo fruisce dei vari
programmi televisivi gratuitamente. La pay TV nasce per fornire programmi
televisivi di pregio e possibilmente non interrotti dalla pubblicità,
programmi per cui l'utente è disposto a pagare, come film e telefilm in prima
visione televisiva o eventi sportivi di particolare importanza.

Per estensione una pay TV è anche un'emittente televisiva, o una piattaforma
televisiva, a pagamento. Raramente oggi però sono offerte singole emittenti
televisive a pagamento, la tendenza è quella di offrire una piattaforma
televisiva, cioè un'offerta il più possibile ricca e variegata in modo da
attrarre il più possibile l'acquirente.

