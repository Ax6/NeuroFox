**Carlo Lucarelli** (Parma, 26 ottobre 1960) è uno scrittore, sceneggiatore e
conduttore televisivo italiano.

Nasce a Parma, il suo esordio letterario avviene con il giallo _Carta bianca_
del 1990, il primo di una lunga serie di noir a sfondo poliziesco, genere per
il quale è conosciuto anche all'estero. Tra gli altri, ricordiamo _Almost
Blue_ , suo bestseller da cui è stato tratto anche un film. Ha scritto per
diversi giornali o riviste ( _il manifesto_ , _L'Europeo_ , _Il Messaggero_ ,
_L'Unità_ , _xL_ ) ed ha vinto numerosi premi letterari[1].

Per Einaudi ha pubblicato la serie di romanzi con protagonista l’Ispettrice
Grazia Negro, _Lupo Mannaro_ , _Almost Blue_ (1996), _Un giorno dopo l’altro_
(2000), _Il sogno di volare_ (2013), e la serie con l’Ispettore Coliandro,
_Falange armata_ e _Il giorno del lupo_. La serie con il commissario De Luca,
_Carta bianca_ , _L'estate torbida_ , _Intrigo italiano_ e _Peccato mortale_.
Sempre per Einaudi sono usciti anche: _L’isola dell’angelo caduto_ ,
_Guernica_ , _Laura di Rimini_ , _L’ottava Vibrazione_ , _Albergo Italia_ e
_Il tempo delle Iene_. Molti suoi racconti sono stati raccolti nell’antologia
_Il lato sinistro del cuore_.

Dal 1999 al 2009 ha condotto _Blu notte - Misteri italiani_ (nella prima
edizione si chiamava _Mistero in Blu_ ), programma in onda su Rai 3 in prima
serata che analizzava in modo approfondito fatti di cronaca, indagini su
disastri e su omicidi seriali dell'ultimo cinquantennio della storia italiana.

Per la televisione nel 2006 ha ideato la fiction _L'ispettore Coliandro_
(diretta dai fratelli Manetti), e _Milonga Station_. Nel 2008 è andata in onda
una serie di quattro film tv tratti dai romanzi de _Il Commissario De Luca_.
Nel 2017 è iniziata la serie televisiva _La Porta Rossa_.

Nel 2008, insieme a Paola De Martiis, ha firmato uno spettacolo teatrale
rappresentato a Cracovia il 27 gennaio, diventato poi un documentario in onda
su Rai Tre, _Un treno per Auschwitz:_ un viaggio nella memoria e per la
memoria della Shoah, organizzato dalla _Fondazione ex campo Fossoli_ che, ogni
anno, si rivolge principalmente a circa 600 studenti delle scuole superiori
della provincia di Modena. Lucarelli ha viaggiato con gli studenti partendo
dalla stazione ferroviaria di Carpi, da dove oltre 70 anni fa partivano i
treni per Auschwitz.[2]

Nel 2010 ha fondato insieme a Giampiero Rigosi, Michele Cogo e a Beatrice
Renzi la scuola di scrittura Bottega Finzione presso Bologna.

Nel 2014 esordisce sul canale Sky Arte HD con il programma _Muse Inquietanti_
(2014 - 2018) e nel 2015 sul canale Crime Investigation con _Profondo Nero_
(2015 e 2016). Nel 2019 sempre su Sky Arte HD va in onda _Inseparabili_.

Per il teatro ha scritto _Via delle Oche_ , _Tenco a tempo di tango_ ,
_Pasolini un mistero italiano_.Ha pubblicato alcuni libri per ragazzi (
_Nikita_ , _Il trillo del diavolo_ , _Febbre gialla_ ) e nel 2015 è uscito il
suo primo libro per bambini: _Thomas e le gemelle_ , per Rrose Sélavy Editore.

Altri progetti

