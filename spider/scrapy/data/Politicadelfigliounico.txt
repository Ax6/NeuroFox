La **politica del figlio unico** (一孩政策) è stata una delle politiche di
controllo delle nascite attuata dal governo cinese nell'ambito della
pianificazione familiare per contrastare il fortissimo incremento demografico
del paese. Questa riforma, considerata in maniera controversa fuori dalla Cina
perché la sua applicazione era spesso causa di abusi dei diritti umani, è
stata rivista anche all'interno della Cina dato che nel lungo periodo si è
dimostrata negativa a livello economico e sociale.

La prima fase, introdotta in modo organico dopo pochi anni dalla morte di Mao
Tse-tung, dal suo successore Deng Xiaoping nel 1979 fu attuata con una legge
che vietava alle donne di avere più di un figlio. Questa politica avrebbe
portato a un dimezzamento della popolazione nell'arco della vita media di una
generazione di individui, via via più lento col progressivo allungarsi della
vita media. La legge fu poi modificata negli anni novanta con l'introduzione
di sole sanzioni pecuniarie.

Questa legge fu considerata dai successori di Mao fondamentale dato che
durante l'epoca maoista il paese aveva visto un incremento annuale di quasi 30
milioni di persone. Secondo i dati ufficiali, oggi la Cina è popolata da 1,3
miliardi di persone, ma si stima che un numero imprecisato di persone non
siano registrate all'anagrafe.

La politica del figlio unico è stata abolita dalla Corte Suprema cinese nel
2013[1].

Nel 1949 nasceva la Cina comunista. Mao Tse-tung credeva fortemente nell'idea
dell'autosufficienza, il popolo come simbolo della forza della Cina. La
tradizione era quella delle famiglie numerose: un detto di Confucio recita
“Più bambini significa più felicità, i bambini avuti presto portano presto la
felicità”. Furono introdotte forti politiche a favore della natalità: sussidi
per i bambini e la proibizione dell'aborto, della sterilizzazione e dei metodi
contraccettivi.

Nel 1953 i divieti furono banditi, fu concesso l'uso dei contraccettivi e, in
casi particolari, l'aborto; nel 1957 l'accesso all'aborto legale divenne più
facile.

Nel 1962 il boom di nascite preoccupò il governo che decise di cominciare una
politica di pianificazione familiare nelle aree urbane più densamente
popolate.

Nel 1973 fu lanciata la prima vera politica di controllo delle nascite, la
sovrappopolazione era ormai considerata “un ostacolo allo sviluppo e alla
modernizzazione”. Cominciò la prima campagna di educazione per le donne e le
coppie il cui motto era Wan Xi Shao, ovvero il matrimonio e la gravidanza ad
un'età più avanzata (wan), un intervallo più lungo (xi) tra un figlio e
l'altro, e soprattutto meno figli (shao), due per coppia.

Nel 1975 si migliorò l'attuazione delle politiche di controllo, si stabilirono
degli obiettivi di crescita e furono introdotti piani collettivi di nascita a
livello locale.

Nel 1979 la Cina accoglieva circa un quarto della popolazione mondiale con a
disposizione solo il 7% della superficie coltivabile, i due terzi dei cinesi
avevano meno di trent'anni e la generazione del baby boom nata negli anni '50
e '60 entrava nell'età riproduttiva. Il governo di Deng Xiao Ping varò un
ambizioso programma di riforme di mercato che avrebbe risposto alla
stagnazione economica, e varò una politica organica del controllo della
natalità, non più limitata ad alcune province o zone ma su tutto il territorio
nazionale.

Fu introdotta la regola del figlio unico, sperimentata già precedentemente, e
furono stabiliti i target di crescita nazionale che prevedevano una
popolazione di 1,27 miliardi nel 2000 e il raggiungimento della crescita zero
per lo stesso anno. La politica della pianificazione familiare consisteva in
un insieme di regolamenti atti a controllare la giusta dimensione delle
famiglie cinesi: i matrimoni ritardati, le gravidanze posticipate e l'attesa
di un periodo abbastanza lungo (quattro o cinque anni) tra un figlio e
l'altro, erano gli elementi principali. Per supportare un simile impianto e
garantire il rispetto delle regole fu creata una nuova struttura verticale
separata, la “Pianificazione Familiare”, che fino al 1979 era gestita
localmente dal sistema sanitario.

Nel 1981 fu creata la “Commissione di Stato per la Pianificazione Familiare”,
equivalente di un ministero, per coordinare le varie attività. La sua
struttura si sviluppava ad ogni livello: province, città, distretti e contee,
fino ai comitati di villaggio, tutti i livelli avevano uffici per la
pianificazione familiare.

Nel 1982, con la redazione della nuova costituzione, la pianificazione
familiare e la necessità di limitare la crescita della popolazione diventarono
elementi fondanti del sistema sociale cinese (artt. 25 e 49).

A partire dagli anni ottanta il controllo statale fu leggermente ridotto e,
nel 1984, fu concessa maggiore flessibilità a livello provinciale sulla
possibilità di avere due figli.

Negli anni novanta si stabilizzarono le varie politiche. Gli ufficiali che
lavoravano per la pianificazione familiare erano trecentomila ai quali si
affiancavano centinaia di migliaia di volontari o quadri, membri del partito.
Furono incentivati i metodi contraccettivi per frenare il ricorso all'aborto
indotto, e cominciò a diventare importante la questione dell'invecchiamento
della popolazione.

Il 1º settembre 2002 la politica di pianificazione familiare è diventata una
legge nazionale dalla quale dipendono tutte le politiche provinciali.

Nel 2013 viene abolita la politica del figlio unico: le famiglie cinesi
potranno avere due figli senza incorrere nel pagamento di sanzioni.

Altri progetti

