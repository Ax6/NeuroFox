**Silvio Micheli** (Viareggio, 6 gennaio 1911 – Viareggio, 23 marzo 1990) è
stato uno scrittore italiano.

Silvio Micheli nacque a Viareggio, in provincia di Lucca; trascorse
un'infanzia serena legato alla sua terra, dalla quale trarrà i temi dei suoi
romanzi.

Frequentò nella cittadina natale l'istituto tecnico-professionale e dopo il
diploma si specializzò come disegnatore e progettista industriale.

Nel 1944 entrò a far parte di una formazione partigiana e da questa esperienza
trasse lo spunto per il romanzo _Giorni di fuoco_ e _L'"Artiglio" ha
confessato_.

Con il romanzo _Pane duro_ vinse il Premio Viareggio nel 1946.

Nel 1946 entrò in corrispondenza con Natalia Ginzburg e invitò la scrittrice a
collaborare alla rivista viareggina "Darsena nuova", da lui fondata e che come
collaboratori annoverò anche Cesare Pavese, Vasco Pratolini, Alberto Moravia.
In seguito fu direttore dell'emittente privata ReteVersilia; il suo impegno di
pubblicista "si estese alle collaborazioni con Unità, Vie Nuove e il Mondo e
firmò una serie di articoli di viaggio raccolti nel volume «Mongolia, sulle
orme di Marco Polo» come pure una serie di analisi sulla Resistenza pubblicate
nel volume «Giorni di fuoco»"[1].

