Il **dialetto salentino** ( _salentinu_ ) è un dialetto parlato nel Salento,
in Puglia. Distinto dall'italiano regionale pugliese, appartiene alla famiglia
delle lingue romanze ed è classificato fra le varietà di tipo meridionale
estremo insieme ai dialetti parlati in Sicilia, nella Calabria centro-
meridionale e nel cilentano meridionale[1].

L'area del dialetto salentino comprende l'intera provincia di Lecce, parte del
territorio della provincia di Brindisi e la porzione sud-orientale della
provincia di Taranto.

La storia della lingua salentina è molto complessa ed articolata, carica di
influenze linguistiche provenienti dalle popolazioni stabilitesi nel
territorio nel corso dei secoli: messapi, spagnoli, francesi, ecc. Di tali
popolazioni abbiamo soprattutto testimonianze a livello lessicale e
nell'onomastica (molti sono i prestiti dallo spagnolo e dal francese, in
particolar modo).

Varie sono le teorie sostenute circa l'origine e lo sviluppo di tale lingua,
ma tanti sono anche i disaccordi tra gli studiosi, che ancora non si ha un
quadro ben definito della situazione. Di una cosa, però, si è certi: si tratta
di un dialetto derivante da un bilinguismo ben radicato tra lingua romanza
(latina) e lingua messapico-bizantina. Precisamente, già nel periodo della
Magna Grecia, con l'importanza sempre maggiore dell'agricoltura rispetto
all'industria, le zone finora rurali acquistano importanza urbana; di
conseguenza, si assiste ad una ristrutturazione dei ceti sociali che comporta
una ristrutturazione anche a livello linguistico: il messapico, lingua volgare
parlata solo nelle zone rustiche, entra a far parte della vita urbana,
affiancando così il latino (lingua ufficiale) e influenzandolo a livello
fonetico, lessicale e morfosintattico. Tale processo di radicamento
linguistico prosegue con l'avvento dell'Impero Bizantino, a partire dal sec.
VI. Nascono così il salentino romanzo e il salentino messapico-bizantino,
frutto di prestiti reciproci dei loro antecedenti (latino e messapico) e
dirette derivazioni dell'attuale lingua. Continuano i prestiti e le influenze
reciproche tra una lingua e l'altra. Secondo quanto afferma il Fanciullo
(1996)[2],comunque, generalmente si nota una maggiore influenza del bizantino
sul romanzo, come ci viene dimostrato con l'esempio del vocalismo tonico
siciliano, molto caro allo studioso. Rispetto al vocalismo tonico romanzo,
costituito da 7 vocali e 4 gradi (alto, medio-alto, medio-basso, basso: /i/,
/u/, /e/, /o/, /ɛ/, /ɔ/, /a/), quello siciliano confonde le vocali medie ed è
quindi caratterizzato da 5 vocali e 3 gradi. Si ha così la chiusura di tutte
le /e/ in /i/ e le /o/ in /u/, tipica della parlata salentina. Il vocalismo
tonico siciliano è prova chiara e diretta dell'influenza bizantina sul
romanzo, in quanto era proprio il bizantino ad avere tali caratteristiche.

In un articolo scritto da R. Coluccia: “ _Migliorini e la storia linguistica
del Mezzogiorno_ ”[3], inoltre, si afferma che in molti testi salentini del
Quattrocento sono presenti tratti grafici propri del nord della Puglia o di
altre regioni del Sud estremo; ancora, testi romanzi venivano scritti
utilizzando l'alfabeto greco. Questa è un'ulteriore testimonianza della
compresenza di diverse tradizioni linguistiche e non romanze all'interno della
regione, il che comporta anche un processo di affermazione della grafia
italiana più lento e difficile rispetto ad altre regioni.

Le prime tracce scritte della lingua salentina, a noi pervenute, risalgono
all'XI secolo: si tratta di 154 glosse, scritte con caratteri ebraici,
contenute in un manoscritto conservato a Parma, la cui datazione si fa
risalire intorno al 1072, proveniente da una accademia talmudica di
Otranto[4]. Il salentino usato nelle glosse è ancora in bilico fra latino e
volgare, con parecchi messapicismi. Alcune di esse specificano nomi di piante,
talora chiaramente identificabili ( _lenticla nigra_ , _cucuzza longa_ ,
_cucuzza rutunda_ , ecc.), talora no ( _tricurgu_ , _scirococcu_ , ecc.).
Altre glosse specificano le diverse operazioni che si possono fare nella
coltivazione ( _pulìgane_ : "tagliano le sporgenze dell'albero"; _sepàrane_ :
"staccano le foglie secche"; _assuptìgliane_ : "coprono di terra fine le
radici che si sono scoperte")[5].

Una delle fonti letterarie più importanti ed utili allo studio del dialetto
salentino è il _Libro di Sidrac otrantino_[6], ossia il volgarizzamento
salentino del Libro di Sidrac. È uno dei testi presenti nel volumetto “ _Testi
non toscani del Quattrocento_ ”[7], raccolta di brani provenienti dalle varie
regioni d'Italia, e presenta caratteristiche proprie del Salento
centromeridionale, oltre ad alcuni tratti settentrionali.

Per quanto riguarda il vocalismo, si evidenziano alcuni aspetti particolari:
la vocale **** A tonica, in ogni posizione, dà sempre _a_ ( _ala_ per “ala”;
_mare_ per “mare”; ecc.), come quella atona finale. Per il suffisso latino
-ARIU si ha, normalmente, _-aru_ ; ad esempio, ci viene citato da G.B.
Mancarella (1974)[8] il vocabolo salentino Sc _enaru_ per il latino JANUARIU,
o ancora, _cranaru_ per GRANARIU.

Un'altra particolarità fonetica è data dalle vocali O e U pretoniche che
normalmente danno sempre _u_ ( _puddicaru_ per POLLICARIU oppure _puddara_ per
PULLARIA), tranne per alcune eccezioni, in cui possono trasformarsi in _a_
(brindisino _canoscu_ per COGNOSCO o otrantino _caniatu_ per COGNATU) o in _i_
dovuto a dissimilazione (brindisino _diluri_ per DOLORES). Le stesse vocali O
e U atone finali, invece, danno sempre un solo esito e si fondono in _u_ :
così, abbiamo _manu_ per “mano” o _liettu_ per “letto”.

Rispetto al consonantismo, il salentino è caratterizzato dalla presenza di
alcuni suoni dovuti a particolari gruppi consonantici e che non esistono nella
lingua italiana. Primo fra tutti, è l'esito cacuminale o retroflesso del
gruppo -LL **-** , che dà il suono _ḍḍ_ ([ɖ] in IPA) in tutto il Salento
centro-meridionale (mentre nelle regioni più settentrionali e in parte in
quelle meridionali si ha solo un esito dentale, ma non retroflesso: _dd_ ). In
questo modo, “cavallo” diventa _cavaḍḍru_ nel leccese, otrantino, gallipolino,
ecc. ( _cavaddu_ nel brindisino). Lo stesso esito è dato dal gruppo -TR-, che
diventa _ṭṛ_ in tutto il Salento centro-meridionale (mentre rimane dentale nel
Nord del Salento): “pietra” diventa così _peṭṛa_ ( _petra_ in brindisino).

Un'altra caratteristica importante è la palatalizzazione intensa del gruppo
-STR- intervocalico, per cui si ha il suono _šš_ ([ʃ:] in IPA): _nosciu_
(“nostro”), _finescia_ (“finestra”), ecc.

L'assimilazione di -ND- e -MB- analizzata dal D'Elia (1957)[9] è un dato
altresì peculiare della lingua salentina e non è resa uniformemente in tutto
il Salento: in alcune località, infatti, tale assimilazione non compare
assolutamente, sicché i due gruppi consonantici si mantengono ( _kuandu_
“quando”, _kiumbu_ “piombo”). È questo il caso di Gallipoli, Alezio, Tuglie,
Sannicola, Aradeo, Seclì, Galatone, Cutrofiano, Soleto, Galatina, Noha,
Sternatia, Zollino, Martano, Martignano, Calimera. Diversamente, in località
come Lecce, Squinzano, Carmiano, Surbo, Collepasso, Parabita, Galugnano,
Strudà, Lizzanello, Cavallino, S. Pietro Vernotico l'assimilazione avviene
solo con -MB- che diventa _-mm-_ ( _kiummu_ ). Infine, a Castrignano del Capo,
Alliste, Racale, Taviano, Ugento, Ruffano, Francavilla Fontana, Melendugno,
Trepuzzi, Casarano, Muro, S. Vito dei Normanni, Presicce, Acquarica del Capo,
Gagliano, Galugnano, Melissano, Palmariggi, Vernole, S. Cesario, Surano,
Nociglia l'assimilazione si ha con entrambi i gruppi -ND- e -MB- ( _kuannu_ ,
_kiommu_ ).

Un ultimo caso su cui soffermarsi è quello di alcune occlusive: in
particolare, la dentale sonora -D- in posizione intervocalica diventa sorda (
_pete_ < PEDE, _nutu_ < NUDU). La bilabiale sonora -B-, invece, passa a una
fricativa sonora _-v-_ ( _vasciu_ < BASSU, _freve_ < FEBRE) oppure cade (
_ucca_ < BUCCA, _tàula_ < TABULA).

_Suoni non presenti in italiano:_

A livello sintattico, il salentino è caratterizzato da alcuni esiti in cui il
Rohlfs (1969)[10] individua un'influenza messapica. Fra questi, l'infinito
dipendente solo dal verbo “potere” ( _pozzu scire_ “posso andare”), ma
sostituito negli altri casi da altri costrutti ( _m'ha dittu cu bbau_ “mi ha
detto di andare”, _senza cu mminti_ “senza mettere”). Inoltre, importante è
anche la distinzione di due congiunzioni che introducono una subordinata: si
utilizza _cu_ se si tratta del verbo “volere” ( _oju cu bbau_ “voglio andare”)
o se introduce una preposizione volitiva ( _pensa cu bbai_ “vedi di andare)”;
altrimenti, si utilizza _ca_ ( _pensu ca egnu_ “penso che verrò”).

Sempre di influenza messapica è il periodo ipotetico costruito con
l'indicativo imperfetto. Un esempio può essere dato dalla frase “se avessi
fame, mangerei”, che viene resa con _či tinìa fame, manğava_.

Altra caratteristica di provenienza messapica è la tendenza a inserire il
verbo in posizione finale di frase: “ecco, è il dottore!” in salentino diventa
_na', lu tuttore ete!._ I tempi progressivi vengono poi costruiti utilizzando
l'indicativo al posto del gerundio ( _sta bbae_ “sta andando”, _sta_ _ššìa_
“stava andando”) oppure nella zona di Surano, Nociglia, Spongano, Sancassiano
e Botrugno, si usa ( _sta vaje_ ).

Nella lingua salentina, infine, non esiste il tempo futuro. Per indicare
un'azione futura, vengono utilizzati due costrutti in particolare: il verbo
“stare” + indicativo, come nel caso dei tempi progressivi ( _cagnàtuta sta
bbene crai_ “tuo cognato verrà domani”); oppure il verbo “avere” + infinito (
_cagnàtuta ha bbinire crai_ ).

Morfologicamente parlando, il salentino presenta una vastissima gamma di
particolarità. Qui cercheremo di analizzare gli aspetti più diffusi e
condivisi nell'intera area del Salento.

Per cominciare, in italiano esistono alcuni nomi che terminano in _-e_ e il
cui genere, quindi, non è immediatamente riconoscibile (il fiore, la fronte).
Al riguardo, il salentino tende a sostituire tale desinenza ‘ambigua' con
un'altra al fine di non creare confusione. Questo succede solo con i
sostantivi e gli aggettivi maschili ( _lu fiuru_ “, oppure _u fiuru_ ad
indicare il fiore”; _moḍḍu_ “molle”, ma non sempre in alcune zone del contato
di Castro si usa dire _moddhre_ ). Sempre a proposito dell'ambiguità di genere
che comporta la desinenza _-e_ , esistono in dialetto alcuni nomi che hanno
genere differente rispetto all'italiano (“il ventre” > _la venṭṛe o a ventre_
; “il capo” > _la capu_ o _a capu_ ; “la parete” > _lu parite_ o _u parite_
)[11].

Un'altra peculiarità è data dall'uso di _meju/pešu_ (meglio/peggio) al posto
di “migliore/peggiore”. Da ciò si deduce che tali termini dialettali derivino
piuttosto dai neutri latini MELIUS/PEJUS e non da MAIOR, PELIOR, PEJOR. Per
cui, in dialetto si ha _li meju fiuri_ per “i fiori migliori”.

Nella lingua salentina non esiste l'uso del pronome partitivo per esprimere
una quantità indeterminata; al suo posto, solitamente si usa _doi_ : _aggiu
cattatu doi mile_ “ho comprato delle mele”. Bisogna poi far notare che, mentre
in italiano il pronome possessivo solitamente precede il sostantivo a cui fa
riferimento, in salentino lo segue; in questo modo, l'italiano “il mio cane”
corrisponde al salentino _lu cane meu_. Inoltre, è molto diffuso l'uso del
pronome in posizione enclitica[12]. Alcuni esempi dal Rohlfs (1967): _sòrda,
fràita, sirda, cagnàtuta,_ ecc.

Per quanto riguarda i pronomi personali, conviene schematizzare la situazione:

lei, ella, essa

_iḍḍa (eḍḍa)_

lei, sé

_iḍḍa (eḍḍa)_

la, le, si

_ne (la, li, ndi, nde, ni)_

loro, esse

_iḍḍe (eḍḍe)_

loro, sé

_iḍḍe (eḍḍe)_

le, si

_le_

Come si può notare dalla tabella, nella funzione di soggetto la prima persona
singolare deriva dal latino EO, che corrisponde alla forma popolare di EGO; ma
a volte (raramente) viene utilizzata la forma MIHI al suo posto ( _mìe_ ). La
seconda singolare viene da TIBI, mentre nella terza singolare e plurale
dominano i diretti prosecutori di ILLU/A. Rispetto alla funzione complemento,
nella forma tonica i pronomi rimangono pressoché invariati, tranne nelle prime
due persone, per cui in alcune zone di Lecce (per esempio Nardò) vengono usate
anche le forme _meve_ e _teve_ ( _a mmève, cu ttève_ ), mentre a Lecce si
preferisce mìe e tìè (cu mmìe, cu ttìe). Nella forma atona, è interessante
osservare i diversi tipi pronominali per la terza persona singolare: in varie
zone del Salento (provincia di Lecce o Gallipoli), infatti, la funzione dativa
viene espressa con _ndi, nde, ni, ne_ (< INDE) al posto di _li_. Alcuni
esempi: _dinni_ “digli”, _ni disse_ “gli disse”, _dičìmunde_ “diciamogli”,…

Altrettanto peculiare, infine, è il modo di esprimere rispetto nei confronti
di una persona alla quale ci si rivolge: al posto del “lei” (o dell'antico
“voi”) italiano, la lingua salentina usa il sostantivo di riguardo _signurìa_
mantenendo il verbo alla seconda persona singolare: _signurìa uèi na fetta te
pane?_ “vuole (/volete) una fetta di pane?”.

Nonostante le caratteristiche dialettali sopra citate e sparse uniformemente
in tutto il Salento, quello salentino è una lingua che, come la maggior parte
delle lingue italiche, possiede costrutti ed espressioni fonetiche
sviluppatisi nel corso della storia in maniera differenziata e non uniforme.
Il Salentino è quindi suddiviso in: _salentino settentrionale_ , che
corrisponde all'area brindisina, che oltre alla provincia di Brindisi prende
anche la parte orientale della provincia tarantina; _salentino centrale_ , che
comprende parte della provincia di Lecce; _salentino meridionale_ , parlato
nella zona a sud della linea Gallipoli-Maglie-Otranto.

Al riguardo, tre sono gli studiosi che hanno contribuito particolarmente a
tracciare un quadro generale del Salento analizzando gli esiti linguistici di
tre centri che rappresentano rispettivamente le tre varietà salentine: F.
Ribezzo (1912)[13] con Francavilla Fontana; G. Morosi (1874)[14], Lecce; S.
Panareo (1903)[15] con Maglie.

Oronzo Parlangeli[16], dall'altro lato, affronta il tema soprattutto dal punto
di vista storico, affermando che l'arrivo dei Bizantini in Terra d'Otranto fu
motivo di rottura dell'unità linguistica preesistente: la parte meridionale è
rimasta così quella più conservativa; la parte settentrionale, quella più
aperta alle innovazioni provenienti dal resto d'Italia; la parte centrale,
infine, accettava solo le innovazioni provenienti dal Nord del Salento.

Due furono soprattutto le innovazioni che definirono la distinzione interna al
Salento: la metafonia e la dittongazione condizionata[17]. Tali innovazioni
determinarono definitivamente i caratteri dei tre sistemi vocalici del
Salento:

In merito al vocalismo tonico, il salentino settentrionale è caratterizzato da
un sistema vocalico napoletano che accetta sempre la metafonia e la
dittongazione condizionata. In tal modo, si ha che Ĭ, Ē **** danno _e_ quando
la vocale finale è di prime condizioni (ossia, quando si tratta di -A, -E,
-O); danno invece _i_ quando è di seconde condizioni ( -I, -U). Dal Ribezzo
(1912)[13], nel primo caso, abbiamo: _pera_ (PĬRA), _creu_ (CRĒDO). Nel
secondo caso abbiamo: _crišši_ (CRĒSCIS), _pilu_ (PĬLU). Ugualmente, Ō, Ŭ
danno _o_ nelle prime condizioni e _u_ nelle seconde condizioni. Sempre dal
Ribezzo (1912)[13], nel primo caso si ha: _cota_ (CŌDA), _occa_ (BŬCCA). Nel
secondo caso: _sulu_ (SŌLU), _puzzu_ (PŬTEU). Sia per Ĭ, Ē **** che per Ō, Ŭ,
dunque, si assiste a fenomeni di metafonia.

La dittongazione condizionata[17] avviene invece con la vocale latina Ĕ che
diventa _e_ date le prime condizioni, mentre si trasforma nel dittongo _iè_
date le seconde condizioni. Ad esempio, si può notare: _šela_ (GĔLAT), _pete_
(PĔDE). E ancora: _mieru_ (MĔRU), _fierru_ (FĔRRU). Allo stesso modo, Ŏ dà _o_
nelle prime condizioni, mentre dittonga in _uè_ nelle seconde condizioni.
Esemplificando: _rota_ (RŎTA), _oši_ (HŎDIE); _cueru_ (CŎRIU), _fuecu_ (FŎCU).
Infine, Ī dà sempre _i_ ( _filu_ < HĪLU) e Ū dà sempre _u_ ( _crutu_ < CRŪDU).

Rispetto al vocalismo atono, basti solo accennare che le vocali I ed E atone,
tanto in posizione iniziale assoluta, quanto in posizione intertonica o
finale, danno sempre _i_ ( _piccatu_ < PECCATUM, _fori_ < FORIS). Inoltre,
tutte le vocali postoniche non finali tendono sempre ad assimilarsi alla
vocale finale. Il Ribezzo (1912)[13] ci segnala, ad esempio, _passuru_ per
PASSERU.

Fra le caratteristiche consonantiche del salentino settentrionale, particolare
è il comportamento dell'occlusiva velare sonora /g/ che, in posizione iniziale
seguita da /a/ diventa /j/. Lo stesso può accadere con la velare sorda /k/ (
_jaddu_ < GALLUS, _jattu_ < CATTU). Infine, il gruppo consonantico iniziale
GR- diventa sordo ( _kranu_ “grano”), mentre il gruppo -ALC- all'interno di
parola tende a diventare _-auč-_ ( _kàuči_ “calci”).

Il sistema vocalico della zona centrale del Salento è un sistema ‘di
compromesso' che conosce la dittongazione condizionata[17], ma non presenta
fenomeni di metafonia. Difatti, le vocali latine Ĕ e Ŏ danno gli stessi esiti
del salentino settentrionale: rimangono tali date le prime condizioni (Ĕ > _e_
, Ŏ > _o_ ) e dittongano in caso di vocale finale di seconde condizioni (Ĕ >
_iè_ , Ŏ > _uè_ ). Esemplificando, dal Morosi (1874)[14] abbiamo: _tene_
(TĔNET), _tiempu_ (TĔMPU); _core_ (CŎRE), _vueli_ (VŎLAS). Diversamente, le
tre vocali estreme palatali Ī, Ĭ, Ē danno sempre _i_ , così come le tre vocali
estreme velari Ō, Ŭ, Ū danno sempre _u_. Basti notare: _filu_ (HĪLU), _pilu_
(PĬLU), _čira_ (CĒRA); _purpu_ (PŌLYPU), _nuče_ (NŬCE), _fruttu_ (FRŪCTU).

Riguardo alle vocali atone, I ed E pretoniche tendono a diventare _e_ (
_fenešša_ < “finestra”); mentre in posizione finale si mantengono sempre,
dando così due esiti distinti: _gnuranti_ (“ignoranti”), _lu mare_ (“il
mare”).

A livello consonantico, infine, poche sono le peculiarità che distinguono il
salentino centrale dalle altre varietà locali. In particolare, l'occlusiva
velare sorda /k/ tende a cadere, dando così vocaboli come _fatìa_ (al posto di
“fatica”); mentre la velare sonora /g/ molto spesso diventa sorda ( _kaḍḍu_ <
GALLUS).

Il dialetto dell'estremo sud del Salento è caratterizzato da un sistema
vocalico siciliano che non accettò nessuna delle due innovazioni provenienti
dal resto d'Italia. In altre parole, non sono presenti fenomeni metafonetici
né di dittongazione condizionata. Come nel Salento centrale, anche qui le tre
vocali estreme palatali Ī, Ĭ, Ē danno sempre un solo esito fondendosi in _i_ ,
mentre le tre estreme velari Ō, Ŭ, Ū danno _u_. A tal riguardo, il Panareo
(1903)[15] cita: _ripa_ (RĪVA), _sṭṛittu_ (STRĬCTU), _sira_ (SĒRA); _uče_
(VŌCE), _urpe_ (VŬLPE), _nutu_ (NŪDU). La vocale Ŏ, diversamente dalle altre
varietà salentine, dà sempre _o_ ( _foku_ < FŎCU); ugualmente, Ĕ dà -quasi-
sempre _e_ ( _pete_ < PĔDE), tranne in alcuni casi in cui, date le seconde
condizioni, si può trovare il dittongo _iè_. Alcuni esempi da Maglie:
_kurtieḍḍu, martieḍḍu, skarpieḍḍu_ (-ĔLLU), _mieru_ (MĔRU). In aggiunta, le
vocali atone I ed E sia in posizione pretonica che postonica, in alcuni
dialetti danno _i_ ed in altri _e_ , ma in generale si può affermare che in
tutto il Salento meridionale c'è una forte tendenza a trasformarle in _a_.
Sicché abbiamo, ad esempio, _passareḍḍu_ per “passerotto” oppure _puareḍḍu_
per “poveretto”, mentre nella zona otrantina si usa dire _passareddhru_ o
_pareddhru_ (Surano , Nociglia, Spongano); o ancora _beddhru, buneddhru_ per
indicare bello e carino. Le stesse vocali atone in posizione finale danno due
esiti distinti _i_ ed _e_ , proprio come nel Salento centrale.

L'unica peculiarità consonantica da evidenziare del salentino meridionale è il
passaggio dell'occlusiva velare /g/ da sonora a sorda (come il salentino
centrale).

Tuttavia per il dialetto salentino meridionale esistono anche delle varianti,
una tra queste è il dialetto gallipolino che presenta diverse caratteristiche
soprattutto nell'uso delle vocali e nell'accento (più pesante e grave rispetto
a quello del resto del territorio).

Per concludere, a livello sintattico esiste una caratteristica particolare e
comune ad alcuni paesi dell'area della Grecìa Salentina, tra cui Martano,
Corigliano d'Otranto, Castrignano de' Greci, Cutrofiano, Soleto e Zollino. Si
tratta dell'uso del passato remoto al posto del passato prossimo per indicare
azioni appena compiute. Ad esempio, la frase “oggi è andato a mare” viene resa
con _oše šìu a mmare_ (“oggi andò a mare”).

A livello più generale, esiste una notevole differenza linguistica fra i
dialetti parlati nel Salento e gli altri dialetti pugliesi. Mentre i primi,
come già citato, fanno parte del gruppo meridionale estremo e sono una varietà
della lingua siciliana, i secondi appartengono al gruppo meridionale
intermedio e posseggono, in linea di massima, un sistema vocalico di tipo
napoletano. Tale differenza ha motivazioni di carattere storico-linguistico:
deriva, infatti, già da un'antica diversità del latino accettato dai Messapi
(che popolavano il sud della regione) e quello dei Sanniti (che ne dominavano
il nord). Tale distinzione venne poi accentuata nei secc. VII-VIII, con le
lotte dei Longobardi-Bizantini. Questi ultimi, una volta ottenuta la
supremazia economica e culturale nel Salento, impedirono qualsiasi tipo di
innovazione linguistica proveniente dal resto d'Italia. Ecco perché oggigiorno
ci si trova davanti a due realtà linguistiche particolarmente diverse,
nonostante facciano parte della stessa regione.

Come nel salentino, anche all'interno dei dialetti pugliesi esistono dei
‘sottogruppi', o varietà, dialettali: vi è il dialetto foggiano, parlato più a
nord, e il dialetto barese, parlato, appunto, nella provincia di Bari e in
quella di Barletta-Andria-Trani (BAT). Vi è poi la cosiddetta ‘soglia
messapica', ossia tutta l'area che si sviluppa lungo la linea immaginaria fra
Taranto e Ostuni, le cui varietà dialettali presentano caratteristiche di
transizione fra il dialetto barese e quello salentino.

Analizziamo ora gli elementi fondamentali su cui si basa la distinzione fra
Puglia e Salento. La prima notevole caratteristica propria dei dialetti
pugliesi è l'utilizzo della “e” muta ( _ё_ o /ǝ/, _schwa_ ) al posto delle
vocali atone, soprattutto in posizione finale ( _casё_ “casa”; _portё_
“porta”). Il salentino, al contrario, pronuncia tutte le vocali in maniera
chiara. Altro fenomeno molto diffuso nella Puglia centro-settentrionale e
sconosciuto nel Salento è la sonorizzazione delle consonanti postnasali. I
gruppi “nt”, “nc”, “mp”, “ns” diventano così _nd, ng, mb, nz_ ( _candare,
angora, tembo, penziero_ ). Tipico soprattutto del dialetto barese è il
cosiddetto frangimento vocalico. Ad esempio, _gaddöinё_ per “gallina”,
_farèinё_ per “farina”, e così via. Un altro fenomeno caratteristico è la
palatalizzazione di “a” in dittongo, sicché “fratello” diventa _freutё_ (<
FRATER) e “pala”, _peulё_. Inoltre, il sistema vocalico salentino (escluso il
Salento settentrionale) non presenta la metafonia, una delle famose
innovazioni che raggiunsero il centro-sud ma non riuscirono ad entrare
nell'estremo meridione. Nei dialetti pugliesi, quindi, “questo” si dice
_chistu_ o “mese” diventa _misi_. Caratteristico di questa varietà dialettale,
infine, è l'uso della desinenza _-kё_ alla prima persona dell'indicativo
presente, per cui si dirà _màngёkё_ o _pòrtёkё_ per “mangio” o “porto” (sal.
_manğu, portu_ ).

I primi testi di cui si ha notizia sono databili ai secc. XVIII-XIX, molti dei
quali provenienti da una tradizione orale. La maggior parte dei componimenti
venivano scritti sotto forma di poesia, e si trattava soprattutto di sonetti o
poemetti in ottava rima. Erano scritti, inoltre, per occasioni particolari
come ricorrenze annuali o riunioni accademiche e spesso erano destinati alla
recitazione. Fra i temi e motivi più ricorrenti, si possono incontrare
riferimenti mitologici, la satira politica, il contrasto fra lingue diverse o
la cultura popolare. Qui di seguito, sono riportati alcuni fra i testi più
antichi in dialetto salentino, scritti da autori sconosciuti e pubblicati
successivamente.

_Il viaggio de Leuche_ : si tratta di un poemetto dialettale in ottave
composto nei primi del 1700. Nell'intestazione è scritto: _Viaggio de Leuche à
lingua de Lecce compostu dallu Mommu de Salice, ed ultimamente dallu medesimu
rinuatu mpiersu lu Scegnu de Casaleneu, e deddicatu allu Marchese d'Oria D.
Michele Imperiale. Divisu ntre Canti_ (“viaggio di Leuca nella lingua di Lecce
composto da Geronimo di Salice, ed ultimamente dallo stesso rinnovato presso
la Fonte Pliniana di Manduria, e dedicato al Marchese di Oria D. Michele
Imperiale. Diviso in tre Canti”). Dell'autore ( _Mommu de Salice_ ) si sa
poco: morì nel 1714 a Manduria ed era un sacerdote originario di Salice che
operava a Guagnano. Il tema, come lo stesso titolo suggerisce, è quello del
viaggio (più precisamente, il viaggio che l'autore fece a Leuca); ma ricorrono
altri motivi all'interno del componimento, come quello della cultura popolare:
cita infatti alcuni detti popolari ancora vitali, canti tradizionali,
soprannomi, oppure usa talvolta espressioni scurrili. La varietà linguistica
in cui è scritto il tutto è il dialetto leccese.

_Nniccu Furcedda_ : è una farsa pastorale del sec. XVIII divisa in tre atti e
ambientata in una masseria di Francavilla Fontana. Viene rappresentata tuttora
nella città, per le feste carnevalesche. Dell'autore non si sa molto, ma si
suppone che si tratti di un certo _Ciommo Bachisi_ (versione dialettale di
Girolamo Bax): originario di Grottaglie, avrebbe studiato medicina a Napoli
sotto la protezione di Michele Imperiali. Si sposò con una sua parente, Angela
Bax, nel 1714 e morì nel 1740. Riguardo al componimento, il protagonista,
_Nniccu Furcedda_ , è un massaro che vuole dare in moglie la figlia Nina a
Rocco, un dottore che ha studiato a Napoli. Ma Nina è innamorata di un altro
uomo, Paolo, che alla fine riesce a sposare grazie anche all'aiuto della madre
Perna. Nel corso della farsa sono presenti molti riferimenti alla cultura
popolare: vengono utilizzati soprannomi e ingiurie, modi di dire tradizionali,
imprecazioni e proverbi. Emblematica è la figura di Rocco, dottore che, in
quanto tale, cerca di utilizzare un linguaggio più ‘aulico' e ‘italianizzato',
ricorrendo spesso nel ridicolo.

_Dialogo tra un Toscano e un Gallipolino_ : si tratta di un componimento in
versi del 1794 di cui non se ne conosce l'autore. È un dialogo fra un
Gallipolino e un Toscano, i quali discutono su una commedia appena vista:
molto apprezzata dal primo, meno dal secondo. Si struttura quindi come un vero
e proprio contrasto, non solo di idee, ma anche di personaggi (uno viene da
una precisa città del Salento, Gallipoli, mentre l'altro è, più genericamente,
‘toscano') e, soprattutto, di mentalità espresse attraverso due codici
diversi: il dialetto del Gallipolino (registro popolare) e l'italiano del
Toscano (registro aulico). Il contrasto diventa così una messa in ridicolo non
del registro dialettale, ma di quello più aulico dell'italiano.

_Orazio Testarotta di Taviano_ (1870-1964): il suo vero nome è Oronzo
Miggiano. Lo pseudonimo con cui si conosce fu scelto per motivi ben precisi:
il nome Orazio rimanda al poeta latino con cui condivide il carattere satirico
dei suoi componimenti; mentre Testarotta è la traduzione in italiano del
dialetto _capiruttu_ perché cadeva a terra sempre di testa. La sua è una
poesia che sfrutta la satira per denunciare la situazione politica e sociale
dell'epoca. Tre, infatti, sono i temi fondamentali su cui si basa: la
condizione politico-sociale dal fascismo all'età repubblicana; la condizione
del popolo in relazione con l'economia; il progresso industriale e tecnologico
che sconvolge l'intero sistema.

_Giuseppe Susanna_ (1851-1929): la sua poesia ha una funzione ideologica e
progressista, perciò in netto contrasto con la poesia dialettale precedente.
Il principale obiettivo nelle opere del Susanna è l'emancipazione del
proletariato e dei contadini, basandosi su un linguaggio non più sentimentale
come quello di fine '800.

_Pietro Gatti_ di Ceglie Messapica (1913-2013): insieme a Nicola G. De Donno
ed Erminio Caputo, è uno dei massimi rappresentanti di quella generazione di
autori che adoperarono soprattutto nel secondo dopoguerra. Si tratta di un
periodo caratterizzato da maggiore libertà di scrittura e da continue
sperimentazioni. Soprattutto, la poesia dialettale venne rinnovata
radicalmente, caratterizzata ora da un forte individualismo e soggettivismo.

_Nicola Giuseppe De Donno_ di Maglie (1920-2004): fa parte della generazione
di autori nati fra il 1915 e il 1930. Nelle sue opere affronta temi e problemi
molto attuali, spaziando dall'autobiografismo alla satira ad argomenti
religiosi o sociali. Utilizza il dialetto come lingua autonoma, libera da ogni
compromesso espressivo.

_Erminio Caputo_ (nato a Campobasso, nel 1921): anche lui appartiene alla
generazione degli scrittori nati nel primo trentennio del secolo. Nato da
genitori salentini, si stabilì a Lecce nel 1965, dopo soggiorni occasionali in
Toscana e nelle Marche. A differenza del De Donno, che ha costituito per lui
un punto di riferimento importante, la sua è una poetica prevalentemente
religiosa, legata non tanto alla realtà esterna che lo circonda, quanto a
quella interiore, intima, dell'anima.

_A čči sparti avi la megghiu parti_

“chi effettua la divisione si prende la parte migliore”[18]

_Bbatti lu fierru quannu è ccautu_

“batti il ferro finché è caldo”: ogni situazione va affrontata e risolta in
tempi brevi, non conviene lasciare in sospeso niente.

_Či sputi 'ncielu a 'nfa_ čč _e te cate_

“se sputi in aria ti ricade in faccia”: se disprezzi qualcuno o qualcosa ti
ricadrà addosso prima o poi.

_Či è ttùrtura all'acqua torna_

“se è tortora all'acqua torna”: se qualcuno sembra essere propenso a qualcosa
prima o poi ne darà la prova.

_Či llassa la sṭṛada ecchia pe lla noa, sape čče llassa ma nu ssape čče_
_ṭṭṛoa_

“chi lascia la strada vecchia per la nuova, sa cosa lascia ma non sa cosa
trova”: quando si decide di intraprendere un nuovo cammino, si è sempre
coscienti di ciò che si lascia alle spalle, ma non si sa mai a cosa si va
incontro.

_Či našše čučču nu ppote murire caḍḍu_

“chi nasce asino non può morire cavallo”: nella vita non si cambia mai.

_Fače cchiù mmiràculi na utte te mieru ca na chiesa china te santi_

“fa più miracoli una botte di vino che una chiesa piena di santi”.

_Fanne comu te fannu ca nu bbè ppiccatu_

“fai ciò che gli altri ti fanno che non è peccato”: occhio per occhio dente
per dente.

_La cuta è fforte a scurčare_

“la coda è forte da spellare”: la parte finale di una cosa è sempre la più
difficile da terminare.

_Lu purpu se coče cu ll'acqua soa stessa_

“il polpo si cuoce con la sua stessa acqua”: una persona può imparare solo dai
propri errori.

_N'ha fritti purpi_

"ne ha fritti polpi" : dicesi di ragazza dai costumi lascivi

_Nu ppoi tinire la utte china e lla mugghiere mbriaca_

“non puoi avere la botte piena e la moglie ubriaca”: non si può avere tutto
dalla vita, bisogna saper scegliere.

_Puttana pe nna fava, puttana pe nn'òngulu_

"Puttana per una fava, puttana per un baccello" : se fai buon viso per una
cosa tanto vale farlo per tutto.

_Quannu auṭṛu nu ttei cu mmàmmata te curchi_

“quando altro non hai con tua madre ti corichi”: quando non hai altre
possibilità ti accontenti di ciò che hai.

_Quandu lu ciucciu nu mbole cu mbie, magari ca fischi_

"quando l'asino non vuole bere è inutile che fischi" : quando qualcuno si
ostina su qualcosa, è inutile insistere.

_Quannu lu tiàulu te ncarizza l'ànima toa ole_

“quando il diavolo ti accarezza l'anima tua vuole”: se una persona
improvvisamente si comporta gentilmente, è perché vuole qualcosa in cambio.

_Stendi lu pete pe cquantu è llongu lu passu_

“stendi il piede per quanto è lungo il passo”: fa ciò che ti è possibile fare
in base alle risorse a disposizione.

_Ttacca lu ciucciu a ddonca ole lu patrunu_

"lega l'asino dove vuole il padrone" : fai ciò che ti viene chiesto

_Te lu iabbu nu nči mueri ma čči ccappi_

_cabbu_ (o _iabbu_ ) = “criticare”, “parlar male” : non bisogna criticare o
dare giudizi inappropriati perché un giorno potrebbe capitare la stessa
sventura a chi per primo ne parlava in malo modo.

La forte influenza della lingua messapica in primis, poi latina si percepisce
non solo nella lingua parlato, ma anche nel campo dell'onomastica salentina.
In generale, vi è una forte presenza di toponimi e antroponimi messapici
rispetto a quelli latini.

Per quanto riguarda i toponimi basti elencarne alcuni dei tanti di origine
messapica: _Aradeo_ , _Badisco_ , _Calimera_ , _Cocùmola_ , _Leuca_ ,
_Paràbita_ , _Ràcale_ , _Sanàrica_ , _Sternatìa_ , "Alliste", in dialetto
"Kaḍḍište" Vi sono poi molti toponimi (soprattutto nella parte meridionale del
Salento) terminanti in _-ano_ ( _Alessano, Gagliano, Taurisano,…_ ): si tratta
di una desinenza di origine latina che deriva dall'uso, in epoca imperiale, di
determinare una proprietà (o fondo rustico) dal nome del padrone, creando un
aggettivo dal nome gentilizio. In questo modo, ad esempio, da ANTONIUS si
aveva ANTONIANUM.

Lo stesso suffisso _-ano_ è molto presente anche fra gli antroponimi, con la
sola differenza che qui è accentato: _Castrignanò_ , _Corlianò_ , e così via.
Si tratta, in questo caso, di antroponimi di origine messapica. Più in
generale, possiamo riconoscere per ‘messapici' tutti quegli antroponimi (o
-pochi- toponimi) che sono di accentuazione ossitona ( _Agrosì_ , _Arnò_ ,
_Bassilì_ ; _Castrì_ , _Nardò_ ). Secondo quanto afferma il Cassoni
(1989)[19], « _-ò_ corrisponde ad _-os_ , _-on_ ; _-à_ corrisponde al suffisso
greco _-as_ , da un anteriore _-éas_ ; _-ì_ corrisponde a _-e(ta)_ , _-ìon_ ».

Esistono poi nomi che rispecchiano le varie minoranze linguistiche
susseguitesi nel corso della storia. Ad esempio, troviamo cognomi di origine
albanese ( _Bellusci, Frascino, Gramascio, Stamati/stamaci, Manis, Cosi, da
Kosj -latticini- Tocci, Isceri etc…_ ), risultanti dall'immigrazione di tali
popolazioni attorno alla provincia di Taranto fra il XV secolo e il 1530 e i
alcuni paesi del Salento come Cannole o Miggiano Trepuzzi. O ancora, vi sono
tracce dell'immigrazione slava avuta intorno al '500 in alcuni comuni della
provincia di Brindisi ( _San Vito dei Normanni_ , originariamente chiamato
_San Vito degli Schiavoni_ ) o lo stesso cognome _Bax_[20],
_Vadruccio/Vadrucci, Mitruccio/Mitrucci_ sicuramente slavo, mentre altri di
origine dichiaratamente greca come _Galati_.

_Bbaššare l'ali_

“abbassare le ali”: smetterla con la superbia e l'arroganza.

_Canğare/cančare l'acqua allu čeḍḍu_

“cambiare l'acqua all'uccello”: è il modo più casto per dire “urinare”.

_Canuššutu comu lu sette danari_

“conosciuto come il sette di denari”: si dice di una persona molto nota.

_Curnutu, vattutu e ccaččatu te casa_

“Cornuto, picchiato e cacciato di casa”: è l'equivalente di “oltre al danno la
beffa”. Si dice di chi, oltre a subire il danno per qualcosa di cui non è
colpevole, deve sopportarne anche le ingiuste conseguenze.

_Fare casa e pputea_

“fare casa e taverna”: abitare in una piccola casa, che comprende alloggio e
attività commerciale.

_Nde šimme cu nna manu a nnanzi e una a rretu_

“ce ne andammo con una mano davanti e una dietro”: come se ci si coprisse
dalle proprie nudità. Il detto si utilizza quando si rimane senza una lira.

_Nu ffischia_

“non fischia”: si dice di chi è impotente, non ha capacità sessuali, ma anche
chi non riesce a fare con precisione il lavoro.

_Restare all'urmu_[21]

Rimanere senza niente.

_Rriccòjere cu llu cucchiarinu_

“raccogliere con il cucchiaino”: si dice di una persona che non sta per niente
bene e dev'essere aiutata da qualcuno a tirarsi su.

_Stare a_ _ččommu_[22]

Essere ridotto veramente male.

_Stare cchiù ḍḍai ca quai_

“essere più di là che di qua”: essere in fin di vita. In alcuni paesi si dice
anche _stare cu lli peti a lla fossa_.

_Stare cu lla luna_

Avere la luna storta, essere irascibile.

_Tare nu corpu alla utte a unu allu tampagnu_

“dare un colpo alla botte e uno al coperchio”: essere un po' stratega, cercare
di andare d'accordo con tutto e tutti.

_Ttaccare bbuttune_

“attaccare bottone”: iniziare a parlare tanto da non rendersi conto di
scocciare chi ascolta.

_Ucca te furnu_

“bocca di forno”: si dice di una persona mangiona.

Nella storia del cinema italiano, _Pizzicata_ (1996), di Edoardo Winspeare, è
il primo film interamente parlato in dialetto salentino e sottotitolato in
italiano. Ad esso hanno fatto seguito, con le stesse caratteristiche, _Sangue
vivo_ (2000) e Galantuomini (2008) dello stesso Winspeare con dialoghi in
Salentino recitati anche dall'attore siciliano Giuseppe Fiorello. Più di
recente si annovera anche _Fine pena mai_ , un film del 2007 diretto da Davide
Barletti e Lorenzo Conte. Gli altri sono _La terra trema_ (1948) di Luchino
Visconti, _Totò che visse due volte_ (1998) di Daniele Ciprì, Franco Maresco,
infine _LaCapaGira_ (2001) di Alessandro Piva, parlato in dialetto barese, e
infine qualche parlata si trova anche in "Mine vaganti" di Ferzan Özpetek.

Aspetti del dialetto salentino nella cinematografia sono discussi, insieme ad
altri argomenti, in diversi contributi nel volume 19 della rivista L'Idomeneo.

Altri progetti

