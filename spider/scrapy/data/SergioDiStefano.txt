**Sergio Di Stefano** (Roma, 5 luglio 1939 – Roma, 17 settembre 2010) è stato
un attore, doppiatore e direttore del doppiaggio italiano.

Dopo aver conseguito il diploma all'Accademia nazionale d'arte drammatica di
Roma, Di Stefano lavora come attore teatrale e televisivo. Tra le
interpretazioni teatrali, recita fra il 1963 e il 1964 nella rappresentazione
di Franco Enriquez della _Vita di Edoardo II d'Inghilterra_ di Bertolt Brecht,
con la Compagnia dei Quattro. In televisione recita nello sceneggiato Rai _E
le stelle stanno a guardare_ del 1971, nel ruolo di Jack Reedy.
Successivamente inizia la carriera nel mondo del doppiaggio, prestando la voce
a molti attori di fama internazionale.[1][2]

È stato attivo nel campo del doppiaggio lavorando presso la S.A.S. - Società
Attori Sincronizzatori e successivamente per la C.D.C. (in seguito nota come
Sefit - CDC). Era noto per aver prestato voce a Jeff Bridges, John Malkovich e
Christopher Lambert, oltre a che a vari personaggi della seconda serie di
Alfred Hitchcock presenta.

Nel 2004 è stato scelto per doppiare Hugh Laurie nella serie televisiva _Dr.
House - Medical Division_ , nel ruolo del cinico protagonista Gregory House.
In seguito alla sua morte è stato sostituito nelle ultime due stagioni da Luca
Biagini.

Ha inoltre doppiato Jonathan Frakes nei panni del comandante William Riker in
_Star Trek: The Next Generation_. Nei cartoni animati ha doppiato Johnny Bravo
nell'omonima serie e Papà in _Mucca e Pollo_.

Muore il 17 settembre 2010 a Roma a seguito di un infarto[1][2].

Altri progetti

