**Arthur Robert Ashe, Jr.** (Richmond, 10 luglio 1943 – New York, 6 febbraio
1993) è stato un tennista statunitense.

Vincitore di tre tornei dello Slam, tra cui l'edizione del 1975 di Wimbledon,
Ashe è anche ricordato per il suo grande contributo per il volontariato e
l'aiuto dei bisognosi.

Durante la giovane età Ashe era basso e poco coordinato. Ma da quando iniziò a
frequentare la scuola si diede alla pratica di varie discipline sportive, tra
le quali il tennis, la pallacanestro e il football americano. Nel tennis vinse
il titolo statale, mentre nel football aiutò la sua squadra ad arrivare al
titolo cittadino, giocando come _Wide receiver_.

Ashe iniziò ad attirare l'attenzione degli appassionati di tennis dopo che
vinse un premio tennistico a UCLA nel 1963; nello stesso anno divenne il primo
afroamericano ad essere selezionato per giocare nella squadra statunitense in
Coppa Davis.

Nel 1965 Ashe vinse il titolo individuale NCAA e diede un importante
contributo alla vittoria di UCLA del titolo a squadre NCAA. Con questa
carriera universitaria costellata di successi, Ashe ascese facilmente ad
essere considerato uno dei migliori giocatori dell'intero panorama mondiale,
grazie anche al suo passaggio tra i professionisti nel 1969.

A partire dal 1969 era opinione comune che Ashe fosse il miglior giocatore
maschile statunitense. Egli vinse il primo Us Open dell'era open e aiutò gli
Stati Uniti a vincere nello stesso anno la Coppa Davis. Dato che il tennis pro
non stava ricevendo una importanza mediatica commensurabile alla crescente
popolarità dello sport in generale, Ashe fu una delle figure chiave nella
fondazione dell'Association of Tennis Professionals (ATP).

In questo anno Ashe dovette superare un'altra prova, quando gli fu impedito
dal governo di Johannesburg di giocare gli _Open_ organizzati in Sudafrica.
Ashe decise di _usare_ questo caso internazionale per avviare una campagna di
denuncia nei confronti dell'Apartheid arrivando a chiedere l'espulsione della
federazione sudafricana dal circuito tennistico professionale. L'anno
successivo aggiunse, nel frattempo, al suo _palmarès_ un secondo titolo del
Grande Slam, l'Australian Open.

Nel 1975, dopo alcuni anni di risultati di non altissimo livello, Ashe giocò
la migliore stagione della sua carriera, vincendo il torneo più prestigioso
del mondo, Wimbledon, sconfiggendo inaspettatamente in finale Jimmy Connors.

Rimane anche attualmente il solo giocatore nero ad aver vinto il singolare
maschile a Wimbledon, all'US Open o all'Australian Open, e uno dei due
tennisti neri ad aver vinto un torneo singolare maschile del Grande Slam
insieme a Yannick Noah che vinse il Roland Garros nel 1983.

Ashe giocò per altri anni, ma dopo essere stato colpito da un infarto nel
1979, si ritirò nel 1980. Dopo il suo ritiro Ashe assunse tanti altri compiti
come scrivere per il _TIME_ , fare il commentatore per la ABC Sport, fondare
la National Junior Tennis League ed essere il capitano della squadra
statunitense di Coppa Davis. Nel 1983 Ashe subì un secondo attacco di cuore.
Senza la sorpresa di nessuno nel 1985 fu nominato nella Tennis Hall of Fame.

La vita di Ashe subì una svolta tragica nel 1988 quando scoprì di aver
contratto il virus HIV durante una trasfusione di sangue subita durante una
delle due operazioni che subì al cuore. Lui e sua moglie mantennero segreta la
notizia della malattia sino all'8 aprile 1992 quando _USA Today_ riportò la
notizia del suo grave stato di salute.

Negli ultimi anni della sua vita Ashe prestò molta attenzione alla diffusione
dell'AIDS nel mondo. Due mesi prima di morire fondò la _Arthur Ashe Institute
for Urban Health_ per aiutare le persone dotate di un'assicurazione medica
insufficiente alla propria salute; questa fondazione fece sì che Ashe fosse
nominato sportivo dell'anno dal magazine di _Sports Illustrated_. Spese anche
buona parte dei suoi ultimi anni nello scrivere le sue memorie, _Days of
Grace_ , finendo il manoscritto soltanto una settimana prima della sua morte.

Ashe morì per le complicazioni insorte in seguito all'AIDS il 6 febbraio
1993.[1]

Altri progetti

