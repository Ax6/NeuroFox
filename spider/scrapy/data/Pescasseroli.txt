**Pescassèroli** (/peskasˈsɛroli/[2]; _A Péšchë_ o _Zë Péšchë_ in dialetto
pescasserolese rispettivamente per gli uomini e per le donne[3]) è un comune
italiano di 2 174 abitanti[1] della provincia dell'Aquila in Abruzzo. È sede
dell'ente gestore del parco nazionale d'Abruzzo, Lazio e Molise.

Ubicata in una conca montana a quota 1 167 m s.l.m., nel cuore dei monti
Marsicani a ovest del gruppo Montagna Grande e monte Marsicano (2 253 m
s.l.m.), che la dividono dalla vallata di Scanno a est, e a est dello
spartiacque appenninico, è il comune principale del parco nazionale d'Abruzzo,
Lazio e Molise in cui ha sede la direzione amministrativa centrale[4]. Sul
monte delle Vitelle (noto come monte Coste delle Vitelle, 1966 m s.l.m.) ha
sede l'omonima stazione sciistica.

Dista circa 159 chilometri da Roma, 164 da Napoli, 127 da Pescara, 109
dall'Aquila, circa 56 chilometri da Avezzano[5].

Pescasseroli presenta un clima freddo in inverno e fresco d'estate. A causa
dell'esposizione alle correnti umide occidentali, è uno dei centri abitati più
piovosi d'Abruzzo con le precipitazioni, anche nevose, che superano spesso i
1500mm annui, distribuite principalmente nella stagione autunnale, invernale e
primaverile. È inoltre uno dei luoghi, a parità di quota, con la temperatura
media annuale tra le più basse d'Abruzzo[6][7][8].

L'etimologia del nome si è prestata, nel tempo, a varie ipotesi[9]. Come ha
ricordato Benedetto Croce nella monografia _Pescasseroli_ , se il generico
_pesclum_ (peschio o pesco) vale come "luogo alto e ripido", configurando nel
caso specifico la cresta dove sorgono i ruderi del castello, per _seroli_
taluni avevano affermato che potesse derivare da _sera_ , cioè il
"chiavistello" posto a chiusura del varco che congiunge alle montagne delle
Serre, o, come formulato dal geografo Roberto Almagià, dalla _serretta_ , vale
a dire la piccola serra che dal monte Forcella si protende verso il fiume
Sangro. Lo stesso Croce, soggiungendo di non ritenere convincenti tali
versioni, suggeriva anche di tener conto dell'ipotesi che il _Pesclum ad
Serolum_ , anche attestato in _Pesclum Ansericum_ , potesse significare il
«peschio presso il Sangro (lat. _Sarus_ ), che nasce poco discosto e scorre
sotto quel monte, ancora povero d'acque, ancora piccolo ( _Sarolus_ , piccolo
Sangro)»[10].

Dominio della famiglia Borrello (XI secolo), Pescasseroli passò come
"suffeudo" ai di Sangro. Da questi, dopo la caduta degli svevi, giunse ai
d'Aquino. Nel 1349, quando Adenolfo II d'Aquino perì, con tutta la famiglia,
sotto le rovine del castello di Alvito, andò al ramo dei conti di Loreto. Nel
1461, la baronia di Pescasseroli fu ereditata da Antonella d'Aquino, marchesa
di Pescara.

Alla fine del XVI secolo, il feudo fu venduto a Giovan Giacomo di Sangro, che
morì nel 1607. Messo all'asta si registrò, da questo punto fino all'inizio del
XVIII secolo, una lunga successione di diversi possessori, finché nel 1705,
per il prezzo di 15.770 ducati, fu acquistato dalla famiglia Massa di
Sorrento, ultimi baroni di Pescasseroli, prima dell'affacciarsi della nuova
borghesia ottocentesca, nel caso specifico esemplificata dalla famiglia
Sipari[11][12][13].

Il tratturo Pescasseroli-Candela nacque, in epoca imperiale, come via militare
che utilizzavano le legioni romane. Dal medioevo divenne un percorso pastorale
della transumanza dai monti abruzzesi al Tavoliere delle Puglie. Lungo 211
chilometri è il terzo tratturo più lungo dell'Italia meridionale.

«…Eppure io ho tenuto sempre viva la coscienza di qualcosa che nel mio
temperamento non è napoletano. Quando l'acuta chiaroveggenza di quella
popolazione si cangia in scetticismo e in gaia indifferenza, quando c'è
bisogno non solo di intelligenza agile e di spirito versatile, ma di volontà
ferma e di persistenza e resistenza, io mi son detto spesso a bassa voce, tra
me e me, e qualche volta l'ho detto anche a voce alta: - Tu non sei
napoletano, sei Abruzzese! - e in questo ricordo ho trovato un po' d'orgoglio
e molta forza.»

Poco dopo la nomina di senatore del Regno, ed ormai quarantaquattrenne,
Benedetto Croce tornò per la prima volta dalla nascita a Pescasseroli
nell'agosto del 1910. Il 21 agosto di quell'anno, dal balcone di palazzo
Sipari, pronunciò un discorso, più noto come _Discorso di Pescasseroli_[14],
nel quale salutò i propri concittadini, rammaricandosi per non essere tornato
prima. La ragione di ciò era dal filosofo individuata nel timore (utilizzò
anche il termine "fantasma") di disperdere le belle immagini che del borgo
marsicano si era fatto, come in un sogno, attraverso i tanti racconti che,
quando era piccolo, aveva udito dalla madre, Luisa Sipari.

Aveva dunque paura che il sogno non corrispondesse alla realtà. Questa,
tuttavia, era migliore del sogno, tanto che Pescasseroli gli parve «più bella,
più ampia, più gaia» e persino «più civile» di come l'aveva vagheggiata. Belle
parole, quelle di Croce, che si conclusero anche con una sorta di profezia,
secondo la quale il nome del suo paese natale sarebbe diventato in pochi anni
«familiare a tutti», perché a Pescasseroli sarebbero arrivati «da ogni parte,
i villeggianti e gli escursionisti».

Nel riconoscergli quell'antiveggenza che soltanto certi grandi uomini possono
vantare, non va trascurato che una parte della fama del borgo sia dovuta anche
all'opera dello stesso filosofo, che presentò, da ministro della Pubblica
Istruzione, il disegno di legge _Per la tutela delle bellezze naturali e degli
immobili di particolare interesse storico_ (approvato poi con la Legge 778 del
1922), primo fondamento legislativo dei parchi nazionali italiani[15], e che
scrisse la monografia di Pescasseroli, più tardi collocata in appendice alla
prestigiosa _Storia delRegno di Napoli_.

In seguito a quella visita, Croce donò al Comune il manoscritto della _Logica_
, che, dedicata ai suoi genitori, era uscita nel 1909.

Il 13 gennaio 1915 il catastrofico terremoto di Avezzano danneggiò in parte
anche Pescasseroli[16]. Dopo i danneggiamenti della seconda guerra mondiale il
centro tornò a ripopolarsi grazie soprattutto al fattore del turismo. Superata
anche la criticità dovuta ai danni causati dal terremoto dell'Italia centro-
meridionale del 1984[17], la cittadina è diventata una delle mete turistiche
della regione, grazie soprattutto alla presenza delle infrastrutture sportive
e ricettive sorte a seguito dell'istituzione dell'ente parco[18].

Diverse le aree d'interesse archeologico di Pescasseroli e del suo territorio.
In particolare i ruderi di Castel Mancino, posti su un'altura alle porte del
paese, mentre nel centro visita del parco è esposta la tomba dei resti di una
donna che abitò la zona nel VI secolo a.C. Infine, i ruderi di villaggi e
ville romane tra Campomizzo (Gioia dei Marsi) e Pescasseroli[23].

Pescasseroli è conosciuta come stazione climatica, luogo di villeggiatura sia
estiva che invernale, e come principale centro del parco nazionale d'Abruzzo,
Lazio e Molise.

Il parco nazionale venne inaugurato, con solenne cerimonia, proprio a
Pescasseroli. Il 9 settembre 1922, presso la fontana di San Rocco
(all'ingresso del paese, venendo da Bisegna e Gioia dei Marsi), fu svelata la
seguente iscrizione lapidea: "Il Parco nazionale d'Abruzzo sorto per la
protezione delle silvane bellezze e dei tesori della natura qui inaugurato il
IX Settembre MCMXXII". Variegate le possibilità di escursioni e trekking che
la natura incontaminata del Parco offre. Numerosi gli itinerari che si possono
raggiungere a piedi, in mountain bike o a cavallo[24].

Di particolare interesse il " _parco faunistico_ " con annesso centro visite
dove vengono ospitati animali trovati feriti o che presentano problematiche
che non consentono la loro sopravvivenza allo stato selvatico. Non è difficile
trovare esemplari di orso bruno marsicano, lupi appenninici, caprioli e
poiane. Nel _giardino appenninico_ si trovano la flora appenninica e le più
disparate specie vegetali tipiche degli ambienti del parco nazionale:
scoiattoli, picchi, cince, rampichini e fringuelli popolano il giardino[25].

La precipitazione delle acque del torrente Scerto nelle rocce sottostanti da
luogo alla cascata delle Ninfe e quella delle Tre Cannelle nel contesto della
riserva naturale integrale della Camosciara[26].

Abitanti censiti[27]  

Il 30 giugno di ogni anno si celebra la festa patronale in onore di san Paolo,
patrono del comune di Pescasseroli[28].

Il 24 dicembre, nella notte di Natale, viene realizzata la cosiddetta "Tomba",
un grande falò davanti la chiesa parrocchiale[29].

Nel 2017 i cinque nuclei di faggete vetuste ricadenti in una superficie di 937
ettari inclusa tra i comuni di Lecce nei Marsi (Selva Moricento), Opi
(Cacciagrande e Valle Jancino in Val Fondillo), Pescasseroli (Coppo del
Principe e Coppo del Morto) e Villavallelonga (Val Cervara), databili intorno
ai 600 anni, sono stati riconosciuti patrimonio mondiale dell'umanità
unitamente alle foreste primordiali dei faggi dei Carpazi e di altre regioni
d'Europa. Si tratta del primo riconoscimento UNESCO per l'intera regione
abruzzese[30][31].

Nel centro di Pescasseroli c'è lo storico cinema comunale intitolato ad Ettore
Scola[34], monosala cinematografica da 150 posti. Nel comune marsicano sono
state girate le scene di diversi film del noto regista e sceneggiatore[35].

_Il cavaliere misterioso_ , film del 1948 diretto da Riccardo Freda è stato
girato a Pescasseroli e in esterni nell'area del parco nazionale d'Abruzzo,
interprete principale fu Vittorio Gassman nel personaggio di Giacomo
Casanova[36]. Nel 1998 la pellicola _Le faremo tanto male_ diretta da Pino
Quartullo fu girata in buona parte a Pescasseroli. A San Sebastiano dei Marsi
e a Pescasseroli furono girate, invece, diverse scene dei film _Auguri
professore_ , _La guerra degli Antò_ , _Il posto dell'anima_ e _Scusate se
esisto!_ di Riccardo Milani[37][38]. Il noto film _La volpe e la bambina_ di
Luc Jacquet è stato girato, in parte, nel 2007 nel parco nazionale d'Abruzzo.
Infine alcune scene del film _Neve_ di Stefano Incerti hanno immortalato i
panorami marsicani e anche di Pescasseroli[39].

Il premio nazionale di cultura "Benedetto Croce", giunto alla decima edizione,
è una kermesse letteraria che dopo una lunga selezione della giuria
istituzionale premia, durante l'estate, i migliori testi delle categorie
narrativa, giornalismo letterario e saggistica[40].

Come per molti altri centri della parco nazionale d'Abruzzo, Lazio e Molise
l'agricoltura in quota e l'allevamento rappresentano importanti fonti
economiche per il paese. Non a caso Pescasseroli vanta un'importante
produzione di carni bovine ed ovine legata anche alla transumanza[41][42][43]
lungo l'antico tratturo.

Un impulso importante all'economia di Pescasseroli è dato dall'artigianato e
dal commercio. Nel centro storico, in particolare le attività che operano in
questi settori sono numerose e offrono svariati prodotti, tra i quali i
rinomati mobili rustici.[44] Un ruolo molto importante è svolto sia dagli
operatori del terziario tradizionale che di quello avanzato.

Il turismo è il cuore pulsante dell'economia; anche in questo settore
Pescasseroli è considerata il centro più importante del parco nazionale
d'Abruzzo. Posta al centro degli itinerari di maggiore interesse naturalistico
la cittadina offre tutta una serie di servizi in grado di soddisfare la
richiesta di turisti e villeggianti che in ogni periodo dell'anno popolano
l'area protetta. Centro visita del Parco, museo naturalistico, area
faunistica, orto botanico, impianti sciistici di Monte delle Vitelle,
attrezzato bike park nonché la notevole varietà di flora e fauna fanno di
Pescasseroli una delle mete preferite per i soggiorni estivi e per la pratica
degli sport invernali[ _occorrerebbe una fonte terza_ ][45].

Pescasseroli è raggiungibile dalla Marsica fucense tramite la strada statale
83 Marsicana che attraversa il parco nazionale d'Abruzzo da nord a sud-est,
toccando a sud anche altri centri turistici come Opi, Villetta Barrea,
Civitella Alfedena, Barrea e Alfedena. Dal territorio laziale è raggiungibile,
invece, attraverso il valico di Forca d'Acero e l'omonima strada Statale 509
passando per Opi. Vi si arriva anche dall'accesso secondario che attraversa la
strada statale 479 Sannite passando per la Valle del Sagittario e Scanno-Passo
Godi.

Sul sito del Ministero dell'Interno sono disponibili i dati di tutte le
elezioni amministrative di Pescasseroli dal 1985 ad oggi[46].

Pescasseroli è una delle più note stazioni sciistiche del Centro Italia. La
frequentata stazione sciistica di monte delle Vitelle è dotata di tre
seggiovie e due sciovie. Si praticano i principali sport invernali, lo sci
alpino, lo sci di fondo e lo snowboard. Qui si trovano importanti e
qualificate scuole per l'avviamento e lo sviluppo agonistico di queste
discipline sportive[50][51]

La squadra di calcio dell'A.S.D. Pescasseroli milita nei tornei
dilettantistici abruzzesi. I colori sociali sono l'azzurro e il bianco[52].

Nel comune del Parco d'Abruzzo si possono praticare gli sport più disparati.
Il Bike Park "360° Trail Center" di monte delle Vitelle permette di
cimentarsi, nel rispetto delle norme di sicurezza e di condotta, in discipline
come Mtb gravity, il downhill, il freeride e l'enduro. D'estate sul monte
delle Vitelle si pratica il nordic walking[53].

Annualmente nello scenario del parco nazionale si svolge l'Ecolonga,
manifestazione podistica omologata FIDAL[54].

A settembre si svolge la _Gran fondo del parco nazionale d'Abruzzo_ , gara
agonistica di mountain bike. Il percorso di circa 45 chilometri attraversa
alcuni tra i luoghi più belli e suggestivi del parco presentando un dislivello
di 1.100 metri[55].

Altri progetti

