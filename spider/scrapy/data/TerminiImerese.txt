**Termini Imerese** è un comune italiano di 25 862 abitanti della città
metropolitana di Palermo in Sicilia.

È il più importante centro della città metropolitana di Palermo, dopo il
capoluogo, dal quale dista 33 Km,[2] centro agricolo, commerciale, industriale
e turistico-termale. È un importante snodo ferroviario e marittimo grazie alla
presenza di una stazione ferroviaria ben collegata con il territorio e di un
ampio porto mercantile. È sede di distretto giudiziario. Culturalmente
interessante per via delle vicine rovine di Himera e dell' _antiquarium_ ad
esse connesso, per la presenza di numerose e interessanti chiese, di ruderi di
periodo romano e preistorico, per l'annuale festività del Carnevale termitano,
uno dei più antichi d’Italia, ed erede diretto dell'antico Carnevale di
Palermo

Il sito, fortificato naturalmente, dove sorge il nucleo più antico della
città, fu abitato sin dalla preistoria, grazie anche alla presenza di grotte e
di ripari sotto roccia. Una stazione preistorica dell'Epigravettiano è
documentata nel cosiddetto riparo del castello di Termini. Dopo la distruzione
di Imera da parte dei Cartaginesi, nel 409 a.C., l'insediamento fu ricostruito
due anni dopo (407 a.C.) a 12 km ad ovest del precedente, nel luogo dove oggi
sorge Termini Imerese. Il nome che esso allora assunse _Thermai Himeraìai_ (in
latino _Thermae Himerae_ ) è dovuto all'esistenza nei pressi di sorgenti di
acque calde, ancor oggi utilizzate: le Terme moderne, nella città bassa,
occupano lo stesso luogo di quelle romane, delle quali conservano ancora
alcuni resti. Note già molto prima della distruzione di Imera, queste acque
sono, infatti, ricordate da Pindaro nella XII olimpica, in onore di Ergoteles
di Imera. Secondo il mito, esse sarebbero sgorgate ad opere delle Ninfe, che
volevano compiacere Atena: in esse si sarebbe bagnato per la prima volta
Ercole, dopo la lotta contro Erice. Le monete di Termini, che sul dritto hanno
la testa di Ercole e sul rovescio tre Ninfe, s'ispirano a questo mito.

Secondo Diodoro Siculo, la città sarebbe stata fondata dai Cartaginesi, con
l'apporto di coloni libici, ma Cicerone afferma che si trattava in realtà di
superstiti di Imera: è probabile del resto che le due informazioni non siano
contraddittorie, e che nella colonia punica siano successivamente confluiti
gli esuli d'Imera. Ciò sembra confermato dal fatto che, quando Dionigi attaccò
l'eparchia cartaginese, nel 397 a.C., egli ottenne l'appoggio dei Termitani.
Nel 361 a.C., quando la città era sotto il dominio cartaginese, vi nacque
Agatocle, il futuro tiranno di Siracusa, figlio di un esule di Reggio. Questi
farà di Terme una delle sue basi nella lotta contro i Cartaginesi.

Nel 260 a.C., nel corso della prima guerra punica, i Romani subirono presso la
città una durissima sconfitta ad opera di Amilcare, ma successivamente
riuscirono a conquistarla, nel 253 a.C. . Da allora rimase fedele a Roma, e fu
tra quelle soggette a tributo. Dopo la conquista di Cartagine, nel 146 a.C.,
Scipione Emiliano restituì a Terme le opere d'arte sottratte dai Cartaginesi
ad Imera: tra queste era una statua di Stesicoro, che vi aveva soggiornato.
C'è pervenuta la base di una di queste statue, con parte dell'iscrizione. Nel
corso delle guerre civili la città parteggiò per Gneo Pompeo Magno (forse in
essa vivevano molti di quei commercianti italici che costituivano una parte
importante del partito mariano): Pompeo, nell'81 a.C., s'apprestava a punire
duramente Terme, quando ne fu distolto dall'intervento del più influente
cittadino, Stenio, che, da partigiano di Gaio Mario, divenne allora
sostenitore ed amico di Pompeo (Plutarco); il che non impedì a Verre di
spogliare la casa di Stenio delle sue opere d'arte e d'intentargli un
processo.

Dopo la guerra con Sesto Pompeo Augusto, vi dedusse una colonia: è probabile
che questo fatto costituisse una punizione per la città, che, per legami
clientelari, aveva abbracciato probabilmente il partito pompeiano. La
radicalità dell'operazione risulta dalle numerose iscrizioni latine che ci
sono pervenute, e soprattutto dalla presenza massiccia in esse di nomi romani
ed italici: il vecchio fondo della popolazione sembra praticamente scomparire
all'inizio dell'età imperiale.

La continuità di vita attraverso il Medioevo ha probabilmente permesso la
conservazione delle linee fondamentali dell'impianto primitivo. Il Foro
corrispondeva probabilmente alla zona dell'attuale piazzale del Duomo (a nord
della piazza Vittorio Emanuele), il _cardo_ a via del Belvedere e il
_decumanus_ alle vie che conducono dal Duomo a San Giovanni.

Con la caduta dell'impero romano iniziò un periodo di decadenza della
cittadina. Termini fu sede vescovile sino al XII secolo, anche se la serie dei
vescovi presenta diverse lacune ed incertezze. Durante il dominio normanno
divenne città regia e successivamente entrò a far parte delle città demaniali.
La signoria di Termini al termine degli scontri noti come Vespri siciliani è
assegnata da Federico IV d'Aragona a Vinciguerra d'Aragona.

Soprattutto dal medioevo e sino agli inizi del XIX secolo fu uno dei maggiori
centri di raccolta ed imbarco del grano e di altre derrate che venivano
stoccate e sottoposte a dazio in appositi magazzini (Regio Caricatore). La
presenza del caricatore fece la fortuna della cittadina che divenne uno dei
maggiori porti siciliani ed ebbe intensi rapporti commerciali con le
repubbliche marinare di Genova, Pisa e Venezia e con i maggiori porti
mediterranei (Marsiglia, Barcellona etc.) e nel XVI secolo anche atlantici.
Alla fine del Settecento fu sede della sezione Ereina Imerese dell'Accademia
Ereina di Palermo e poco dopo dell'Accademia Euracea. Nel XIX secolo la
chiusura del Caricatore del Grano fu l'inizio di una profonda crisi economica
che si attenuò solo alla fine del secolo quando si svilupparono attività
artigianali e protoindustriali. Il calo demografico, legato soprattutto
all'emigrazione verso le Americhe, fu compensato agli inizi del XX secolo da
una immigrazione dall'Agrigentino, dal Messinese e dal Ragusano.

A Termini Imerese vi sono numerose chiese:

Chiesa di Santa Caterina d'Alessandria

Chiesa di Santa Caterina d'Alessandria

Bassorilievo in Santa Caterina d'Alessandria

Resti di edifici romani furono visti in passato preso il Duomo, e identificati
senza motivo con la casa di Stenio: si trattava probabilmente di costruzioni
pubbliche annesse al Foro. A quest'ultimo appartiene verosimilmente un grande
portico scoperto nel secolo scorso lungo il fianco sinistro del Duomo e la via
del Belvedere: trattasi di un edificio allungato (m 130 x 18,40), preceduto da
una gradinata con un colonnato ad est ed una serie d'ambienti ad ovest,
pavimentati in signino, databile tra il II e il I secolo a.C. .

Un altro monumento superstite della città si trova nella Villa Palmeri (o
Municipale), subito dopo l'ingresso da porta Palermo, a sinistra. Si tratta di
resti di un edificio in opera cementizia, con paramento a blocchetti;
falsamente identificato con la _curia_. Non lontano è l'anfiteatro, uno dei
tre conosciuti in Sicilia (oltre a quelli di Siracusa e di Catania): esso
occupa la zona compresa tra via Garibaldi e via San Marco, dove un gruppo di
case ne ha conservato la pianta. È in gran parte realizzato con paramento a
blocchetti in opera cementizia, e presenta un doppio ambulacro, fatto notevole
per un edificio così piccolo (m 98 x 75 circa). La _cavea_ era in parte
scavata e in parte costruita: resta una parte dell'ordine inferiore delle
arcate, visibile sul alto occidentale (in via Anfiteatro). Non sappiamo se
esistessero ordini superiori. L'anfiteatro, come gli altri simili della
Sicilia, fu probabilmente realizzato in età augustea, in relazione con la
deduzione della colonia.

Negli stessi anni, e nella medesima occasione, dovette essere costruito
l'acquedotto, il più importante e meglio conservato dell'isola. Le sorgenti si
trovano 5 km ad est della città, alle falde del Monte San Calogero. Qui, in
località Brucato, si possono ancora vedere i resti delle due vasche di
decantazione. Il passaggio del torrente Barratina avveniva in località Fontana
Superiore.

In un primo tempo dovette essere realizzato con un sifone lungo circa 600 m,
del quale resta il castello di compressione a pianta esagonale, ben
conservato, alto m 15,60 e poggiante su uno zoccolo quadrato di m 6 di lato.
Su cinque dei lati si aprono finestre, e dal lato E partiva il condotto. Su
questa torre era un tempo una grande iscrizione, ora scomparsa: _aquae
Cornealiae ductus p. XX_. L'ultima indicazione ("venti piedi") corrisponde
forse all'area di rispetto ai lati del manufatto.

Più tardi sembra che l'acquedotto passasse più a valle: in contrada Figurella
è ancora visibile un ponte a doppio ordine di arcate (in origine nove
nell'inferiore, quindici nel superiore: due archi per ogni ordine sono
crollati), alto 14 m. La struttura, in opera cementizia con paramento in
blocchetti, è la stessa dell'anfiteatro e della curia, e mostra d'appartenere
allo stesso progetto edilizio, nel quale non si può identificare quello della
colonia augustea.

Nei pressi della città, presso il fiume San Leonardo, sorge il ponte omonimo,
fu ricostruito per la settima volta dal 1721 al 1723 sotto il regno di Carlo
VI d’Asburgo dall'architetto Agatino Daidone. All'ingresso del ponte sorge una
iscrizione in latino che ne attesta la sestupla ricostruzione[4]

Ponte sul Fiume San Leonardo

Ponte sul Fiume San Leonardo

Termini Imerese Acquedotto romano

Termini Imerese Acquedotto romano

Termini Imerese Acquedotto romano

Abitanti censiti[5]  

La Biblioteca Liciniana è la biblioteca comunale di Termini Imerese; istituita
il 17 maggio del 1800, su iniziativa dal sacerdote Giuseppe Ciprì e,
successivamente, chiamata “Liciniana”, dallo pseudonimo di Mopso Licinio che
egli stesso aveva scelto entrando nell'Accademia euracea. La biblioteca
possiede un patrimonio di 102.000 volumi e un archivio di atti risalente al
XVI secolo.

Nel Museo Civico, installato nell'ex-ospedale dei Fatebenefratelli (in via del
Museo Civico, di fronte al Duomo), sono esposti numerosi ed importanti reperti
provenienti dalla città e dal suo territorio. Tra questi, otto teste leonine
della sima del Tempio della Vittoria a Himera.; due leoni in tufo del Foro; un
mosaico con pesci; ritratti imperiali (ritratto giulio-claudio; di Agrippina
maggiore; di Domiziano; di una dama traianea; statue togate). Inoltre, la
ricchissima collezione epigrafica. Tra i dipinti il trittico del 1453
raffigurante la _Madonna che allatta il Bambino_ ritratta tra San Giovanni
Battista e San Michele Arcangelo,[6] dipinto proveniente dalla chiesa di Santa
Maria della Misericordia, opera attribuita a Gaspare da Pesaro.

I collegamenti stradali principali sono rappresentati da:

I collegamenti ferroviari sono assicurati dalla stazione di Termini Imerese,
che si trova lungo la direttrice ferroviaria Palermo-Messina, Palermo-
Agrigento e Palermo-Catania. Nel comune esistono anche la Stazione di
Fiumetorto, Stazione di Buonfornello e la Stazione di Cerda.

Di seguito è presentata una tabella relativa alle amministrazioni che si sono
succedute in questo comune.

Altri progetti

