_**Storia di un soldato**_ ( _A Soldier's Story_ ) è un film del 1984 diretto
da Norman Jewison.

Racconto drammatico sulle disparità tra bianchi e neri anche in tempo di
guerra nell'US Army, passando dalla segregazione razziale alle leggi Jim Crow.

Un funzionario afroamericano è messo a capo delle indagini sull'omicidio di un
sergente di colore avvenuto nei pressi di una base militare in Louisiana verso
la fine della seconda guerra mondiale.

Indagando sul passato di un uomo apparentemente "fantasma", l'ufficiale è
costretto a subire i pregiudizi e i rancori che la popolazione cova verso gli
uomini come lui, soprattutto perché è il primo uomo di colore a rivestire tale
carica.

Il film è stato adattato da _A Soldier's Play_ , un dramma di Charles Fuller
portato a Broadway nel 1981, e vincitore di un premio Pulitzer come "Miglior
dramma teatrale" l'anno successivo.

Jewison ha trovato difficoltà nel reperire finanziamenti e case
cinematografiche disposte a occuparsi del progetto. Il regista ha raccontato
che studi come Warner Bros., Universal Pictures, United Artists e Metro-
Goldwyn-Mayer declinarono l'invito dopo aver letto la sceneggiatura con
protagonista un afroamericano e i problemi del razzismo all'epoca della
seconda guerra mondiale.

Tuttavia la Columbia Pictures ha mostrato apertura sin dal primo invito,
concedendo però a Jewison un budget limitato per evitare una perdita grave in
caso di flop al botteghino, problema preso in considerazione dai precedenti
studi che rifiutarono il progetto proprio per questo motivo.

Jewison inviò la sceneggiatura a Frank Price, dirigente della Columbia, che
approvò il progetto giudicandolo a dir poco estasiante, ma la storia non
sembrava una di quelle destinare a fare successo commerciale, e proprio per
questo offrì al regista 5.000.000$ di spesa, senza stipendio. In difesa di
Jewison intervenne la Directors Guild of America, che ritenendo obbligatorio
pagare un regista per il suo lavoro, riuscì a procurargli un salario seppur
molto basso.

Il film è stato interamente girato in Arkansas, tra le location si citano la
base Lamar Porter Athletic Field, Clarendon e Little Rock.

Ad alcune riprese ha preso parte l'allora governatore Bill Clinton, che
entusiasta della storia ha aiutato Jewison a convocare tanti uomini in
servizio presso la Guardia Nazionale, poiché il regista non poteva permettersi
ulteriori spese per pagare soldati extra.

Le riprese sono state ultimate nella regione Fort Chaffee, sede dell'omonima
base militare e Fort Smith.

I principali riconoscimenti vengono però assegnati ad altri film in concorso,
in particolare ad _Amadeus_ di Miloš Forman, e _Storia di un soldato_ ottiene
un Edgar Award al miglior film, un Los Angeles Film Critics Association Awards
al miglior attore non protagonista (Adolph Caesar) e il Gran Premio della
Giuria al Moscow International Film Festival.

