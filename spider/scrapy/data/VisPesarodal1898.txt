La **Vis Pesaro dal 1898 S.r.l.**[1] (meglio conosciuta come **Vis Pesaro** ),
è una società calcistica italiana tra le più antiche d'Italia , con sede nella
città di Pesaro.

Rifondata nel 2006 come _Associazione Sportiva Dilettantistica Nuova Vis
Pesaro 2006_ , è erede e continuatrice della tradizione sportiva iniziata nel
1898 con la fondazione della _Vis Sauro Pesaro_ e incorsa in due fallimenti
societari nel 1993 e nel 2006.

Maggiore squadra di calcio della città di appartenenza e tra le più antiche
d'Italia, la Vis vanta quale maggior risultato della propria storia una
ventina di partecipazioni al terzo livello del campionato italiano di calcio,
senza però aver mai raggiunto la Serie B o la Serie A a girone unico.

Nella stagione 2018-2019 milita nel girone B di Serie C.

Il primo nome adottato, alla fondazione nel 1898, fu _Vis Sauro Pesaro_ , ma
in seguito cambiò denominazione in _Vis Pesaro_ , grazie ai successi avuti con
il calcio. Essa fu, inizialmente, una polisportiva che si occupava degli sport
più vari come il pallone col bracciale, il nuoto, l'atletica e, dal 1906, il
calcio.

Il primo campionato calcistico fu disputato nel 1912 a livello regionale. La
prima partita fu disputata contro l'Alma Juventus Fano sul terreno del "Campo
di Marte" di Soria, che delineò una rivalità mai sopita tra le due squadre e
cittadine che sfocerà nei classici derby della marca pesarese.

Negli anni seguenti la Vis Pesaro approdò in Serie D e Serie C, giocando le
partite casalinghe sul terreno di _Baia Flaminia_ fino al 1927, anno della
costruzione dello stadio comunale "Tonino Benelli", in onore al motociclista
pesarese, morto durante una gara. Esso fu edificato dall'imprenditore edile e
presidente vissino Romolo Rifelli. Da sottolineare che lo stadio fu
inizialmente concepito anche come velodromo, grazie all'anello che circonda
ancora il rettangolo di gioco.

La società partecipò a vari campionati interregionali e di Serie C, alternando
promozioni a retrocessioni. Il presidente bolognese Adelmo Bolelli, tra gli
anni cinquanta e sessanta, non ebbe l'appoggio di alcun imprenditore pesarese
e finì per lasciare l'incarico a causa di problemi finanziari. Un altro
vulcanico presidente fu il magistrato Maurizio Marini (ricordato per aver
colpito con un'ombrellata un arbitro in un incontro Vis Pesaro-Rimini del
marzo 1947)[2].

Nel 1958-1959 la Vis di Bolelli allenata da Mario Mosconi e Adriano Zecca
vinse il campionato di Interregionale girone D (con conseguente promozione in
Serie C).

Gli anni sessanta furono caratterizzati dalla solita alternanza di campionati
in Serie C e Serie D.

Nel 1960-1961 (Serie C, girone B) la squadra allenata successivamente da
Umberto Zanolla, Giuseppe Farina, Gyula Lelovics e Armando Gasperotto subì
però l'onta della retrocessione in Serie D.

Il campionato 1968-1969 fu particolarmente felice per la Vis che sfiorò la
promozione in Serie B, quando, la squadra biancorossa allenata da Becchetti,
fu sconfitta per 1-0 nel derby dalla capolista Sambenedettese, che la
precedeva di un punto in classifica.

Di lì a poco arrivò un periodo di declino, la squadra fu affidata a Volturno
Diotallevi e poi a Luigi Soffrido nei primi anni settanta con la retrocessione
in Serie D.

Il culmine dell'oblio si toccò nel 1984 dove la Vis perse lo spareggio con la
Monturanese valido per l'Interregionale: la partita si giocò al _Dorico_ di
Ancona e venne vinta dai biancoazzurri per 6-5 ai rigori.

Dopo anni bui il pubblico e l'interesse intorno alla Vis cominciò a crescere
sfiorando picchi di 4000 presenze a domenica al "Benelli", soprattutto negli
anni tra il 1986 ed il 1989, quando a Pesaro arrivò l'allenatore Walter
Nicoletti che dalla Serie D portò i biancorossi in Serie C1, vincendo due
campionati di fila (da ricordare la vittoria contro la Ternana al Benelli che
valse la promozione in C1), e sfiorando nella terza stagione i play-off e la
possibile promozione in Serie B. Nelle file biancorosse giocavano giocatori
del calibro di Marco Nappi, Andrea Tentoni, Renato Olive, Luca Pazzaglia e
Chiaiese che aveva fatto parte del Napoli di Maradona, che fecero sognare i
tifosi pesaresi. Il presidente di quegli anni fu Ermanno Ferri, che lasciato
però solo dalle forze imprenditoriali pesaresi non poté dare continuità ad un
progetto vincente.

In seguito l'interesse scema, il gioco latita e la società si accontenta
spesso di campionati anonimi oscillando tra Serie C1 e Serie C2.

Nuovo entusiasmo lo porta l'indimenticato allenatore Guido Attardi che nella
stagione 1991-92 centra la promozione in C1 ma viene poi esonerato l'anno
successivo a campionato in corso.

Nel 1993 arriva il primo fallimento: nonostante la salvezza raggiunta in C1,
la dirigenza pesarese capeggiata da imprenditori di spessore come Berloni e
Scavolini, decise di cedere la società a Fulvio Diamantini, imprenditore
forestiero. La società venne esclusa dal campionato per inadempienze
economiche e dovette ripartire dalla Serie D.

Da quelle macerie rinacque la _Vis Pesaro 1898 S.r.l._ che nella stagione
1993-1994 tornò in Serie C in maniera rocambolesca. Al Benelli di Pesaro
arrivò la Fermana capolista per uno spareggio-promozione segnato da un giallo
finale. Al 95' sullo 0-0 avvenne l'occasione che cambiò la partita, quando
Montingelli attaccante della Vis, segnò la rete decisiva con un colpo di mano
alla Maradona non visto né dall'arbitro Zaltron di Bassano del Grappa, né dal
guardalinee (che si trovava in posizione più favorevole), ma rilevato bene poi
da tutte le immagini TV. In precedenza Zaltron aveva annullato alla Fermana il
gol del vantaggio, che poi dalle immagini televisive parve regolarissimo.
Questo risultato di 1-0 consentì alla Vis di salire a -1 dalla capolista
Fermana che perse il campionato in modo ancora rocambolesco due giornate dopo
(ultima di campionato) a San Marino dove, in vantaggio, fu raggiunta sul
pareggio quando mancavano 8 minuti al termine, risultato che consegnò il
primato ai pesaresi. Anche in questo caso sul banco degli imputati l'arbitro,
il viareggino Linfatici, che annullò alla Fermana il gol dello 0-2, che poi in
TV apparve regolarissimo.

Dopo alcune stagioni in Serie C2 si presenta come presidente Rosettano
Navarra, imprenditore ciociaro del settore ecologico, che però non riesce a
conquistare la Serie C1 nonostante un buon organico guidato da Giovanni
Pagliari. Nel campionato 1998-1999 la corsa della Vis arriva fino ai play-off,
dove viene eliminata dalla Triestina (l'andata a Pesaro termina 2-2, il
ritorno a Trieste 2-1 per gli alabardati). Lo stesso Navarra, stanco del
giocattolo, decise quindi di cedere la società.

A partire dal campionato di Serie C2 1999-2000, la società venne rilevata in
extremis dall'imprenditore locale Giuseppe Bruscoli: nonostante all'inizio del
ritiro fossero presenti solo sette giocatori in rosa, il ds Graziani costruì
con grande abilità una rosa competitiva, che venne affidata all'emergente
Daniele Arrigoni. I biancorossi chiusero la stagione regolare al quarto posto,
qualificandosi per i play-off: spareggi ai quali eliminarono prima la
Triestina e poi il Rimini, in una finale secca disputatasi ad Arezzo,
guadagnando quindi la promozione in Serie C1 dopo sette anni. La finale venne
decisa da un gol di capitan Armando Ortoli al 67', per la gioia dei circa 4000
tifosi pesaresi presenti.

In Serie C1 la Vis venne collocata in un girone meridionale pieno di nobili
decadute (Palermo, Messina, Catania, Napoli), ed ottenne la salvezza per
quattro anni di fila: i primi tre anni direttamente al termine della stagione
regolare, il quarto (stagione 2003-2004) ai play-out contro il Paternò, vinti
con non poca fatica per 2-1 al Benelli (grazie ad una doppietta di Ferraro),
dopo lo 0-0 in terra siciliana. La stagione seguente fu disastrosa, con
scioperi per mancati pagamenti e scarsi risultati sportivi, che portarono alla
retrocessione diretta in Serie C2 dei biancorossi. In questi anni in Serie C1
si susseguirono diversi allenatori: Sala, Dal Fiume, Fabbri, la coppia Nemo-
Mazzoli e per ultimi Lorenzini e Piccioni.

La Vis Pesaro 1898 passò dalla presidenza Bruscoli a quella del binomio
Viviani-Piccioni (allenatore) ma nell'estate del 2005 venne esclusa dal
campionato per non aver presentato nessuna documentazione relativa ai
pagamenti, catapultando nuovamente la società nel dilettantismo. Nonostante
ciò Viviani e Piccioni rimasero al loro posto continuando ad accumulare
debiti.

Nella stagione 2005-2006 i biancorossi debbono quindi disputare la stagione
nel _purgatorio_ della Promozione marchigiana (girone A), palcoscenico
inusuale per una compagine che ha militato per decenni fra i professionisti.
Nell'annata più buia che il calcio pesarese abbia mai conosciuto, dove
l'amministrazione comunale negò persino il campo di gioco alla società per i
mancati pagamenti, la Vis Pesaro 1898 andò ai play-out contro l'Ostra e
retrocedette dopo aver perso per ben 4-1 in casa e poi vinto inutilmente 1-0
in terra anconetana. Il fallimento non arrivava ed il sindaco ventilava
l'ipotesi di costruire una seconda squadra cittadina. A salvare i pesaresi
dalla Prima Categoria è proprio il fallimento della Vis Pesaro 1898 decretato
il 24 luglio 2006 dopo una serie di perquisizioni e di sequestri di
documentazione che portarono alla bancarotta fraudolenta (1,5 milioni con
l'erario, 3,7 milioni il totale).

Ci furono estenuanti trattative per una fusione tra le macerie della Vis
Pesaro (il sindaco riuscì a trattenere il settore giovanile vissino
iscrivendolo ad un campionato juniores sotto il nome di F.C. Pesaro) e il
Villa 95 oppure con il Real Montecchio, ma queste ipotesi non andarono a buon
fine. Venne così fondata una nuova società, attraverso l'acquisizione dei
diritti di partecipazione al Campionato di Promozione dalla società dell'Usi
Urbinelli, basata a Borgo Santa Maria, che si estinse per lasciare spazio alla
nuova società, l' "Associazione Sportiva Dilettantistica Nuova Vis Pesaro
2006" che aveva come presidente Lorenzo Rossi.

Nel campionato di Promozione 2006-2007, la Nuova Vis Pesaro, dopo un avvio
stentato, culminato con l'esonero dell'allenatore Fontana, viene affidata a
Severini e si classifica terza alle spalle di Osimana ed Urbania Calcio.  
Dopo aver vinto anche la prima edizione della Coppa Marche di categoria contro
la Cuprense (altra finalista del girone B), la squadra pesarese vinse i play-
off nella finale sul neutro di Urbino contro l'Urbania Calcio (3-2), accedendo
così al Campionato marchigiano di Eccellenza.

Nella stagione 2007-2008 la squadra partiva per fare un campionato di vertice
ed invece si è trovata clamorosamente invischiata nei bassifondi fino a
retrocedere in Promozione dopo la sconfitta nei play-out giocato contro la
Monturanese. Durante gli otto mesi della stagione 2007-2008 si susseguono tre
presidenti: Lorenzo Rossi, Marco Zanotti e Fulvio Urbinelli; sostituiti 4
allenatori: Fulgini, Gianluca De Angelis, Carlo Casadei e nelle ultime partite
Maurizio Renzi, in carica come allenatore della Juniores vissina; tesserati 49
giocatori; oltre ad alternare cariche e incarichi di passaggio con figure come
direttore generale, team manager, amministratore delegato, psicologo.

Nell'estate del 2008, la Vis Pesaro si unisce al Villa Pesaro, squadra del
quartiere di Villa Ceccolini che milita in Promozione, dando vita ad una nuova
società: l'A.S.D. Futbol Pesaro 1898. Essa ha come obiettivo il rilancio del
calcio pesarese, unendo le forze imprenditoriali in un consorzio. Ma la
scomparsa del marchio storico, sebbene temporaneo, ha creato molti malumori
nei tifosi pesaresi.[3]

Il 31 maggio 2009, superando il Montegiorgio per 1-0 (rete del pesarese Thomas
Paoli al 2') nella finale play-off regionale del campionato di Promozione,
l'A.S.D. Futbol Pesaro 1898 conquista la promozione al campionato di
Eccellenza. Come promesso dalla società a inizio stagione, al primo salto di
categoria sarebbe ritornato lo storico nome, promessa mantenuta e, nella
stagione 2009-2010, scenderà in campo l'A.S.D. Vis Pesaro 1898.[3]

Nella stagione 2009-2010 la Vis, guidata da Massimo Scardovi, si rende
protagonista di un campionato dai due volti: ad un girone d'andata di ottimo
livello, caratterizzato inoltre dai successi in casa di Samb e Fermana, fa
seguito un girone di ritorno nel quale non ottiene nemmeno una vittoria
(undici pareggi e otto sconfitte) e raggiunge la salvezza matematica solo
all'ultima giornata, pareggiando 0-0 al Benelli contro la Castelfrettese. A
guidare la squadra, nelle ultime tre giornate, è Giorgio Clementoni,
subentrato all'esonerato Scardovi.

La stagione 2010-2011 vede la Vis stazionare praticamente per tutta la
stagione al limite della zona play-off che raggiunge con il quinto posto
finale. I biancorossi, guidati da Simone Pazzaglia, entrano dunque ai play-off
regionali da sfavoriti ma riescono nell'impresa di eliminare la Fermana (2-0
al Benelli; 1-1 al Recchioni) che era giunta 24 punti più avanti in
classifica. Nella finale il Tolentino viene sconfitto 1-0 (gol di Bellucci) e
così la Vis può tornare a giocare una partita interregionale 6 anni dopo il
fallimento. L'avversario nei play-off nazionali è il Massa Lombarda. L'andata
della partita Vis Pesaro-Massa Lombarda viene giocata allo stadio Benelli di
Pesaro il 29 maggio 2011, e si conclude con la vittoria della Vis Pesaro per
2-1. Il ritorno viene giocato invece il 5 giugno 2011, in terra emiliana. A
poco meno di 10 minuti dalla fine, la Vis stava perdendo 1-0 ed era
virtualmente fuori dagli spareggi, in virtù del gol segnato in trasferta dal
Massa Lombarda nella partita di andata, ma a pochi minuti dalla fine il
giocatore vissino Vicini mette la palla in rete, riuscendo così a pareggiare
il risultato e portando la Vis Pesaro nella finale degli spareggi
interregionali, valida per la qualificazione in Serie D. L'ultimo avversario
della Vis Pesaro della stagione 2010-2011 è il Pisa Sporting Club, seconda
squadra della città toscana, che viene liquidato al Benelli 3-1 (doppietta di
Bellucci e gol di Zonghetti) dopo lo 0-0 in terra toscana. La Vis Pesaro può
così brindare al ritorno in Serie D. Nel campionato interregionale la squadra
biancorossa viene inserita nel gruppo F, composto da squadre marchigiane,
romagnole, abruzzesi e molisane; dopo un buon girone d'andata la squadra
ottiene risultati peggiori in quello di ritorno e, dopo un cambio in panchina,
la squadra ottiene la salvezza alla fine del campionato.

Il torneo 2012-2013 è il migliore della decade per la squadra biancorossa,
guidata da Giuseppe Magi: la Vis conclude la stagione al quinto posto e si
qualifica per i play-off, dove supera 2-1 il Termoli in semifinale ma deve
arrendersi per 4-1 alla Maceratese in finale. Anche la stagione successiva
viene ricordata per gli ottimi risultati conseguiti, nonostante una rosa
infarcita di giovani: la Vis chiude infatti il campionato al sesto posto e si
tiene per tutta l'annata al largo dalla zona retrocessione.

Ben più difficile è il campionato 2014-2015: questa volta i giovani non
bastano e la squadra staziona sempre nei bassifondi della classifica
nonostante il cambio di ben 3 allenatori (Possanzini, Bonvini, Ceccarini). La
Vis chiude penultima e retrocede direttamente in Eccellenza.

Il 1º settembre 2015 viene ufficializzato il ripescaggio in Serie D,
campionato a cui quindi la Vis parteciperà per il quinto anno consecutivo.
Alla guida dei biancorossi c'è Simone Pazzaglia, già in panchina nelle
stagioni 2010-2011 e 2011-2012. Alla fine del girone di andata, con la squadra
terzultima, Pazzaglia viene esonerato e gli subentra Daniele Amaolo. Sotto la
guida di Amaolo, la Vis conquista 28 punti nel girone di ritorno, ottenendo la
salvezza diretta con un turno di anticipo e chiudendo undicesima in
campionato.

Nella stagione 2016-2017 la Vis viene affidata a mister David Sassarini,
tecnico ligure che, con il suo gioco arioso basato principalmente su possesso
e azioni palla a terra, conduce la squadra biancorossa ai play-off da quarta
classificata. Agli spareggi, la Vis vince prima la semifinale 1-0 a L'Aquila
contro il San Nicolò (gol di Rocco Costantino) e poi pareggia 1-1 al benelli
con l'Olympia Agnonese (sempre con gol di Costantino), vincendo di fatto la
finale grazie alla miglior posizione finale in classifica. In estate la
società decide di rinunciare alle ambizioni di ripescaggio in Lega Pro,
principalmente a causa dell'onerosa tassa richiesta dalla FIGC.

Successivamente, le strade di Vis e Sassarini si separano: per guidare la
squadra biancorossa viene scelto un altro allenatore ligure, Giancarlo Riolfo.
La Vis gioca un campionato di vertice, che la vede alternarsi a più riprese in
prima posizione con il Matelica: all'ultima giornata, il 6 maggio 2018,
battendo il Castelfidardo per 4-2 effettua un rocambolesco sorpasso sulla
squadra maceratese tornando dopo 13 anni in Serie C.

Dal successivo 1º luglio, poi, con il passaggio nei professionisti, la società
prende il nome di _Vis Pesaro dal 1898 S.r.l._ e diventa partner tecnico,
ufficiosamente seconda squadra, della Sampdoria, prelevando diversi giocatori
in prestito dalla squadra blucerchiata. La guida tecnica della squadra viene
affidata a Leonardo Colucci.[4] Nel girone d'andata la Vis si distingue come
una delle rivelazioni del campionato, chiudendo al quarto posto con 29 punti.
Di diverso tenore il girone di ritorno, durante il quale la squadra raccoglie
appena 13 punti: ciò non pregiudica però l'obiettivo di inizio stagione,
ovvero la salvezza, che viene raggiunta con una giornata di anticipo rispetto
alla chiusura della stagione regolare.

Lo stemma storico della Vis Pesaro è costituito da uno scudetto partito di
rosso e bianco, chiuso superiormente da un capo rosso contenente la
denominazione sociale e recante in posizione centrale un pallone da calcio. È
altresì segnalato l'uso di un emblema circolare palato nelle due tinte
istituzionali, con al centro la ragione sociale affiancata al disegno del
pallone.

All'atto della rifondazione del 2006, la Nuova Vis Pesaro scelse di adottare
semplicemente lo stemma araldico della città ( _d'azzurro alla rovere d'oro
con i rami incrociantisi in decusse, attraversata nel tronco da due fedi di
carnagione, manicate di rosso. disposte una su l'altra, e da un listello
caricato del motto "Perpetua et firma fidelitas"; alla campagna inquartata di
argento e di rosso_ ) sormontato da un capo rosso recante l'epigrafe _Vis
Pesaro 1898_.

Nel 2016 è infine subentrato un logotipo costituito da uno scudo bianco
bordato di rosso, solcato da un'ampia V di colore rosso e smezzato da una
fascia ricurva eguamente rossa, atta a contenere la ragione sociale;
completano l'insieme l'anno di fondazione (collocato centralmente nel terzo
superiore) e un pallone da calcio "vecchio stile" (in capo).

Una delle versioni dello stemma storico.

Logo circolare, segnalato tra gli anni 1970 e 1990.

Lo stemma adottato nel 2006 dalla Nuova Vis Pesaro.

Lo stemma adottato nel 2016.

La Vis Pesaro disputa le gare interne presso lo Stadio Tonino Benelli della
città di Pesaro.

Di seguito la cronologia degli allenatori e dei presidenti:[7][8]

I primi gruppi organizzati fanno la loro comparsa alla fine degli anni '70.
Nel 1979 nascono gli _Ultras Vis Boys_ , abbreviato UvB, che diventeranno in
breve tempo il gruppo principale e piu caldo del tifo biancorosso. Il loro
simbolo é un teschio con il basco e il coltello tra i denti. Per oltre
trent'anni seguono le sorti della Vis Pesaro in giro per l'Italia da Nord a
Sud. I Vis Boys si distinguono per il loro calore e per il colore sia in casa
che in trasferta. In questi anni non mancano episodi di violenza sia nei derby
più sentiti, Rimini e Fano, ma anche con tifoserie come Padova, Ternana,
Civitanova e altri. Per quanto riguarda le amicizie sono da citare quelle che
ci furono con il Settembre Bianconero Ascoli e con i Vikings Matera. Anche se
per breve tempo, ci fu un'amicizia con la Gioventú Giallorossa Messina.
L'unico vero gemellaggio però è quello con la Pistoiese nato l'8 marzo 1992.

Dopo lo scioglimento dei Vis Boys, nel corso degli anni sono nati nuovi gruppi
organizzati, oltre a quelli gia esistenti, tutti situati in Tribuna Prato:
_Pesaro Ultras 1898_ , _Vecchia Guardia 1979_ , _Gioventù Pesaro_ , _Porto
Pesaro 1982_ e _Antico Baluardo_.

Nonostante la squadra abbia partecipato negli ultimi 13 anni a campionati
dilettantistici senza grandi risultati, molti giovani si sono avvicinati allo
stadio e questo è stato importante perché a differenza di altre piazze si è
vissuto un gran ricambio generazionale. Nel 2018 con la vittoria del
campionato di Serie D e il ritorno in Serie C dopo tanti anni, molti "vecchi"
hanno ripreso il proprio posto sui gradoni.

Da segnalare infine che nonostante i tanti anni disputati a livello
dilettantistico la tifoseria pesarese è stata spesso colpita da procedimenti
di allontanamento dagli stadi che hanno portato, dal 2010 a oggi,
all'emanazione di oltre 60 Daspo.

L'unico gemellaggio vero e proprio che la tifoseria pesarese possiede è quello
con i tifosi della Pistoiese, nato nel 1992. Esistevano gemellaggi ormai
sciolti con la tifoseria dell'Ascoli (Settembre BiancoNero) e quella del
Matera (Viking Matera). Negli ultimi anni è nata un'amicizia con la tifoseria
della Pro Vasto. Le rivalità principali della tifoseria pesarese sono il Fano
e il Rimini. Altre rivalità sono con le tifoserie di Fermana, Ancona,
Sambenedettese, Maceratese, Avezzano, Jesina, Ternana, Gubbio, Civitanovese,
Teramo Calcio, Giulianova, Triestina, Ravenna.

