_**Si, Oscuro Signore!**_ (abbreviato _**SoS!**_ ) è un gioco di carte non
collezionabili creato da Fabrizio Bonifacio e Massimiliano Enrico, con la
collaborazione di Chiara Ferlito che ha curato le illustrazioni per la sua
prima uscita gratuita in una convention di giochi di ruolo; successivamente si
è unito al gruppo di autori Riccardo Crosa, che ha ridisegnato le carte per la
sua uscita commerciale. Ha vinto il premio come miglior gioco di carte al
Lucca Comics & Games 2005.

Il gioco prevede che un giocatore impersoni Rigor Mortis, "L'Oscuro Signore",
mentre gli altri saranno i suoi inetti servitori tornati al palazzo dopo aver
fallito una missione: per salvarsi la vita cercheranno di discolparsi
incolpando gli altri a loro volta, fino a quando l'Oscuro Signore non deciderà
chi punire.

Tutti i servitori iniziano il gioco con tre carte _azione_ e tre carte
_spunto_. Le carte azione sono di due tipi: _rincara la dose_ (l'immagine è
una mano distesa) che serve per contrastare un giocatore che si sta
discolpando e _scarica il barile_ (l'immagine è una mano che indica), che
serve per discolparsi; ci sono poi carte azione che hanno su un lato
l'immagine _rincara la dose_ e sull'altro quella _scarica il barile_ queste
vengono considerate jolly, cioè il giocatore nel momento in cui la gioca
decide quale sia il tipo di carta; assieme ad ogni carta azione bisogna
giocare una carta spunto, che ci permette di costruire la storia che ci
discolpa o che accusa qualcun altro.

Per permettere a tutti i giocatori di intervenire in gioco nel primo giro ogni
giocatore deve avere in mano almeno una carta _scaricabarile_ e dovrà usarla
nel proprio turno sul giocatore alla sua sinistra.

Il gioco inizia con l'Oscuro Signore che chiede spiegazioni riguardo l'ultimo
fallimento ad uno dei servitori, il servitore dovrà discolparsi giocando una
carta spunto ed incolpare il giocatore alla sua sinistra al posto suo giocando
una carta azione ed una spunto. Le scuse inventate non dovranno essere
verosimili o realistiche visto il tono scanzonato ed umoristico del gioco,
sarà l'Oscuro Signore che dovrà decidere se credergli o meno.

Se la storia inventata regge allora il servitore si è discolpato, pesca delle
carte spunto fino ad averne nuovamente tre in mano, colui che è stato
incolpato pesca una carta azione ed ora starà a lui discolparsi e poi
scaricare il barile su qualcun altro.

Se la balla non regge o se non riesce a discolparsi il servitore riceve
un'"occhiataccia" scartando tutta la sua mano e pescando nuovamente tre carte
spunto e tre azione. L'occhiataccia può essere ricevuta anche se il servitore
tarda troppo nel discolparsi, mancherà di utilizzare il Voi come tono formale
da utilizzare nei confronti del suo signore e padrone, o se due servitori
iniziano una lite in cui scaricano la colpa ripetutamente l'uno su l'altro.

Alla terza occhiataccia il servitore può tentare di supplicare l'Oscuro
Signore affinché lo risparmi, poi pesca una carta azione: se sul bordo c'è il
simbolo del teschio, viene eliminato, altrimenti l'Oscuro Signore nella sua
immensa clemenza crederà alla sua balla e potrà continuare a giocare come se
non avesse mai ricevuto la terza occhiataccia.

È da notare come tutto ciò ha valenza puramente indicativa: l'Oscuro Signore
può scegliere di ignorare queste linee guida, come pure di inserire nuove
regole e relative punizioni.

Il servitore che ha ricevuto tre occhiatacce e non si riesce a salvare viene
punito ed il gioco finisce. Nella nuova partita l'Oscuro Signore potrà essere
interpretato dal giocatore eliminato (o da un altro giocatore a scelta).

Entrambi i Set, quello rosso e quello verde, contengono 121 carte spunto, 37
carte azione, 7 carte Occhiataccia dell'Oscuro Signore e il regolamento,
all'interno del quale si trovano descritte le due modalità di gioco.[1]

Nel 2005 Stratelibri ha pubblicato _Aye, Dark Overlord!_ , un'edizione in
lingua inglese del gioco.

In passato sono state create delle versioni limitate del gioco, con delle
carte spunto in più a seconda del distributore:

Dal 2014 sono disponibili il Set Rosso (che riprende carte già pubblicate) e
il Set Verde, con un set di carte totalmente nuove, parte delle quali sono
ispirate a personaggi di film e libri, come Doctor Who e Harry Potter,
entrambe pubblicate in Italia da Giochi Uniti su licenza di Pendragon Game
Studio srl. Il Set Verde può essere giocato anche senza possedere il Set
Rosso, oppure si possono giocare entrambi i Set contemporaneamente.

