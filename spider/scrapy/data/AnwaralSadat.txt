محمد أنور السادات

**Muḥammad Anwar al-Sādāt** (IPA: [mæˈħæmmæd ˈʔɑnwɑɾ essæˈdæːt]) (in arabo:
محمد أنور السادات‎; Mit Abu al-Kum, 25 dicembre 1918 – Il Cairo, 6 ottobre
1981) è stato un politico e militare egiziano, terzo Presidente della
Repubblica egiziana dal 1970 al 1981, anno del suo assassinio.

Tra i protagonisti alla rivoluzione egiziana del 1952, membro del Consiglio
del Comando della Rivoluzione egiziano, Vicepresidente della Repubblica sotto
Gamāl ʿAbd al-Nāṣer e Primo ministro, divenne Presidente dell'Egitto nel 1970,
all'improvvisa morte di Nāṣer, fino al suo assassinio, nel 1981. Consolidò un
regime dai tratti autocratici, persecutore delle opposizioni e della libertà
di stampa.

Ricevette il premio Nobel per la pace nel 1978, _ex aequo_ con il Primo
ministro israeliano Menachem Begin, in virtù dei suoi sforzi nel processo di
pace israelo-egiziano che aveva condotto agli accordi di Camp David.

Nato a Mit Abu al-Kum, nel governatorato di al-Manufiyya, il 25 dicembre del
1918 da una famiglia di etnia nubiana, al-Sādāt si diplomò presso l'Accademia
militare del Cairo nel 1938, venendo in seguito inviato di stanza nell'allora
Sudan anglo-egiziano dove conobbe il compagno d'armi Gamāl ʿAbd al-Nāṣer, del
quale divenne buon amico.

Durante la seconda guerra mondiale, fu imprigionato dagli inglesi a causa dei
suoi sforzi per ottenere aiuti militari dalle Potenze dell'Asse, in modo tale
da poter espellere le forze di occupazione britanniche dall'Egitto.

Partecipò, nel 1952, al colpo di Stato repubblicano con cui i _Liberi
Ufficiali_ , un'organizzazione militare capeggiata dal gen. Muḥammad Nagīb e
dal col. Nāṣer, detronizzarono Re Fārūq I. Fece parte del Consiglio del
Comando della Rivoluzione egiziano, la giunta militare che da quel momento
detenne il potere nel paese. Nel 1954, a seguito della deposizione del gen.
Nagīb da parte di Nāṣer, quest'ultimo lo chiamò a far parte del suo governo.
Dal 1960 al 1961, infatti, ricoprì la carica di presidente dell'Assemblea
nazionale, e poi ancora dal 1964 al 1968.

Nel dicembre del 1969 venne scelto dal vecchio amico Gamāl ʿAbd al-Nāṣer in
qualità di suo vicepresidente. Il 5 ottobre 1970, sette giorni dopo
l'improvvisa morte di questi per attacco cardiaco, al-Sādāt gli succedette
alla carica di Presidente.

Si scontrò subito con la sinistra nasseriana e fu costretto, per sconfiggerla,
ad attuare un atto di forza, il 15 maggio 1971, che epurò i politici e i
militari nasseriani più intransigenti. A tal proposito al-Sādāt parlerà di una
"rivoluzione correttiva", ed in effetti intraprese una radicale trasformazione
del sistema del suo predecessore, eliminandone gli elementi di socialismo e
statalismo, riaprendo l'economia alle imprese straniere (la cosiddetta
_infitāh_ , "apertura").

In patria al-Sādāt incoraggiò la rinascita dei movimenti islamici conservatori
che erano stati perseguitati da Nāṣer come i Fratelli Musulmani, cui concesse
notevole autonomia nel tentativo di manipolarli per combattere le opposizioni
di sinistra, soprattutto nelle università. Proprio per compiacere il potere
religioso, al-Sādāt cominciò ad accreditarsi come «presidente credente», e
fece inserire nella nuova Costituzione del 1971 un emendamento che individuava
nella sharī‘a la fonte principale della legislazione.

Due anni dopo la presa del potere, chiese il ritiro dall'Egitto dei
consiglieri militari sovietici, riallineando il paese con il fronte
filostatunitense.

In politica estera, nei primi anni settanta al-Sādāt aveva partecipato al
tentativo fallimentare di creare una Federazione delle Repubbliche Arabe con
Siria e Libia. I rapporti con tali paesi avrebbero presto subito un brusco
peggioramento (guerra libico-egiziana, 1977). Per contro l'Egitto strinse
forti rapporti con Sudan e Arabia Saudita.

Nel 1977 truppe egiziane intervennero a sostegno del regime di Mobutu nello
Zaire e Sādāt si schierò a fianco della Somalia nella guerra dell'Ogaden.
Mantenne un ottimo rapporto di amicizia con lo Scià d'Iran Mohammad Reza
Pahlavi, tanto da concedergli asilo in Egitto dopo la rivoluzione khomeinista
del 1979.

Nell'ottobre del 1973, al-Sādāt guidò l'Egitto al fianco della Siria di Ḥāfiẓ
al-Asad nella guerra del Kippur (conosciuta nel mondo arabo come "guerra del
Ramadan") contro Israele, in seguito alla quale lo stesso al-Sādāt fu poi noto
come l'"eroe dell'attraversamento". Malgrado l'attacco che colse di sorpresa
il suo esercito, Israele riuscì a riorganizzarsi e fermare l'avanzata degli
egiziani, che comunque riuscirono a recuperare parzialmente la penisola del
Sinai (perduta dall'Egitto durante la precedente guerra dei sei giorni).

Con l'attacco l'Egitto poté rivendicare di aver "lavato l'onta" della
sconfitta del 1967 e ne derivò una legittimazione a gestire la politica estera
in modo autonomo dal nasserismo[1].

Al-Sādāt l'utilizzò per imprimere un ritmo rapido al processo di pace con
Israele.

Dopo l'iniziativa accuratamente preparata della visita ufficiale a Gerusalemme
nel 1977 (primo leader arabo a recarsi in Israele, scandalizzando gran parte
del mondo musulmano), contraccambiata da quella del Primo ministro israeliano
Menachem Begin a Ismailia appena due mesi dopo, esso culminò − grazie
all'intervento del presidente degli Stati Uniti, Jimmy Carter − negli accordi
di Camp David del 1978, e nel trattato di pace israelo-egiziano del 1979, che
ponevano fine a decenni di ostilità e che valsero a Begin e Sādāt il premio
Nobel per la pace (1978). Nelle fasi successive Israele si ritirò dalla
penisola del Sinai, restituendo all'Egitto l'intera area nel 1983.

Gli accordi di Camp David risultarono estremamente impopolari tra milioni di
musulmani in tutto il mondo, in particolar modo tra i fondamentalisti
islamici, che li consideravano una dimostrazione di debolezza da parte
egiziana.

I rapporti dell'Egitto con gli altri Paesi della regione ne risultarono
irrimediabilmente deteriorati: Sādāt venne bollato come traditore della causa
palestinese dai governi arabi più oltranzisti, riuniti nel cosiddetto "Fronte
del rifiuto" (composto da Siria, Libia, Iraq, Algeria, Yemen del Sud e OLP),
che isolarono l'Egitto favorendone l'espulsione dalla Lega araba.

Nel frattempo, il sostegno internazionale al governo di al-Sādāt si affievolì
notevolmente a causa del suo modo autoritario di governare, che vide
l'avvicendarsi di una crisi economica che aumentò il divario tra ricchi e
poveri, e la mano dura nella repressione dei dissidenti.

Già nel gennaio del 1977, il malcontento popolare nei confronti della politica
di contenimento della spesa pubblica adottata dal governo dietro pressioni del
Fondo monetario internazionale, diretta in particolare al razionamento dei
sussidi sui beni di prima necessità, era sfociato in violente proteste di
piazza nelle principali città egiziane. Alla "rivolta del pane" posero fine
solamente il dispiegamento dell'esercito e la reistituzione delle sovvenzioni
statali. Parallelamente le organizzazioni islamiche erano ormai sfuggite al
controllo di al-Sādāt, e gli si erano rivoltate contro.

Proprio il fallimento dell'opzione liberista, indusse il _Raʾīs_ a ricorrere a
gravi misure repressive: dopo il referendum per garantirsi la presidenza a
tempo indeterminato nel 1980 con cui assunse anche la carica di Primo
ministro, la repressione colpì nel settembre del 1981 migliaia di oppositori
nell'intero spettro politico, tra le organizzazioni islamiche, comprese quelle
studentesche e marxiste, e le organizzazioni copte (lo stesso Papa Shenuda III
fu esiliato nel monastero di San Bishoi), ordinando quasi 1600 arresti.

Il 6 ottobre del 1981, al-Sādāt venne assassinato al Cairo durante una parata
militare che ricordava l'inizio della guerra del Kippur, da Khalid al-
Islambuli facente parte dell'organizzazione terroristica di stampo
fondamentalista della _Jihad islamica egiziana_ che intendevano punirlo per la
pace stipulata con Israele. L'attentatore balzò fuori dal camion militare
assieme a tre altri camerati, correndo in direzione del palco dove si trovava
il Presidente, che aveva a fianco alcune personalità straniere, saltò sulla
piattaforma e scaricò il suo fucile sul corpo di al-Sādāt gridando «Ho ucciso
Faraone».[2] Fu subito catturato, processato e giustiziato nel 1982 con altri
complici. A Sadat succedette il suo vicepresidente, Hosnī Mubārak.

Un numero record di dignitari provenienti da tutto il mondo, tra cui i tre ex
Presidenti USA Ford, Carter e Nixon, presero parte ai funerali di al-Sādāt –
sobri e privi di partecipazione popolare a differenza delle esequie di Nāṣer
nel 1970 – a cui tuttavia non partecipò nessun leader arabo né musulmano,
eccetto il presidente sudanese Jaʿfar al-Nimeyrī. Venne sepolto accanto al
monumento al Milite Ignoto, sotto la dicitura " _Eroe di Guerra e di Pace_ ".

Al-Sādāt si sposò due volte. Divorziò da Ehsan Madi per sposare l'anglo-
egiziana Jihān Raʾūf, all'epoca appena sedicenne, il 29 maggio 1949. Ebbero
tre figlie e un figlio. La signora al-Sādāt – che ha dato il suo nome a una
legge estremamente progredita nel campo dell'uguaglianza dei diritti fra i
sessi – ha ricevuto nel 2001 il Premio Pearl S. Buck. L'autobiografia di al-
Sādāt, _In Search of Identity_ venne pubblicata nel 1973.

Altri progetti

