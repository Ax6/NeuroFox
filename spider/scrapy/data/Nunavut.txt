**Nunavut** (in Inuktitut: ᓄᓇᕗᑦ) è il territorio del Canada più settentrionale
e più vasto. Si estende su una superficie di poco più di 2.000.000 di km2, che
corrisponde alla dimensione dell'Europa occidentale.

Fu separato ufficialmente dai Territori del Nord-Ovest il 1º aprile 1999, per
riconoscere l'identità di patria del popolo Inuit, attraverso il _Nunavut Act_
e il _Nunavut Land Claims Agreement Act_ , anche se i confini erano stati
tracciati nel 1993. La creazione di Nunavut ha portato al primo cambiamento
nella mappa politica del Canada dopo l'incorporazione della provincia di
Terranova e Labrador nel 1949.

Nunavut comprende una parte importante del Canada settentrionale e la maggior
parte dell'Arcipelago artico canadese. Il suo vasto territorio lo rende il
quinto stato federale al mondo per ordine di grandezza, così come il secondo
stato più grande del Nord America (dopo la Groenlandia). Il centro abitato di
Iqaluit (precedentemente "Frobisher Bay"), che si trova nella parte sud-
orientale dell'Isola di Baffin, è stata scelta attraverso plebiscito come
capitale dello stato nel 1995. Altre comunità importanti nella regione sono
Rankin Inlet e Cambridge Bay. Nunavut comprende anche l'isola di Ellesmere (
Ellesmere Island ) che si trova nella parte più settentrionale dello stato,
così come le porzioni orientali e meridionali dell'Isola Victoria ad ovest e
la più lontana Isola Akimiski ( Akimiski Island ) nella Baia di James, che si
trova nella parte sud-orientale dello stato. È l'unica regione geo-politica
del Canada che non è collegata al resto del Nord America con vie di
comunicazioni stradali. È una delle regioni più remote e scarsamente popolate
del mondo con una popolazione di 35.944, principalmente Inuit.

Nunavut è anche sede del centro abitato più settentrionale al mondo, Alert.
Eureka, una stazione meteo che si trova nell'Isola di Ellesmere ( Ellesmere
Island ), ha la temperatura media annua più bassa di qualsiasi altra stazione
meteorologica canadese. Il motto dello stato è _Nunavut Sanginivut_ (in
Inuktitut: _Nunavut, nostra forza_ o _Nostra terra, nostra forza_ ).

Il territorio del Nunavut è esteso per circa 2,1 milioni di km² di terra e
acqua, comprendente, oltre a una vasta parte continentale, anche gran parte
dell'Arcipelago artico, e tutte le isole (fino al 1999 appartenenti ai
Territori del Nord-Ovest) della Baia di Ungava, della Baia di Hudson e della
Baia di James.

La parte di terre emerse è grande 1.936.113 km², mentre 157.077 km² sono di
Oceano Artico. Ciò fa del Nunavut la quinta più estesa entità regionale non
indipendente nel mondo.

Il Nunavut confina via terra coi Territori del Nord-Ovest ad ovest e il
Manitoba a sud, inoltre l'isola di Killiniq, situata tra la Baia di Ungava e
il mare del Labrador, è attraversata dall'unica frontiera terrestre tra il
Nunavut e la provincia di Terranova e Labrador. Via mare, il Nunavut confina
anche con Ontario e Québec, e con la Groenlandia a nord.

Tra i suoi fiumi si annoverano il Back, e il Burnside. Principale catena
montuosa è la Cordigliera Artica che corre lungo le regioni nord-orientali.

Gran parte del territorio fa parte di zone protette tra cui vi sono il Parco
Nazionale Quttinirpaaq sull'isola di Ellesmere, il Parco Nazionale di
Auyuittuq sull'isola di Baffin, il Parco Nazionale Sirmilik sull'isola di
Baffin e sull'isola di Bylot, il Parco nazionale di Ukkusiksalik, il Queen
Maud Gulf Migratory Bird Sanctuary che si trova sul continente e il Thelon
Wildlife Sanctuary, condiviso con i Territori del Nord-Ovest.

Lo stato di Nunavut ha un clima polare, a causa della sua elevata latitudine e
della bassa influenza continentale rispetto alle aree che si trovano più ad
ovest nel Canada. Possiede il clima più freddo del Canada. Le temperature
possono scendere fino a -50 °C in alcune zone. La regione è soggetta alla
quasi totale mancanza di luce per 6 mesi all'anno e a 4 mesi in cui il sole
non tramonta mai. L'estate dura solamente 3 mesi mentre l'inverno addirittura
9. Nella stagione invernale si verifica il fenomeno dell'aurora boreale.

Le temperature variano ampiamente da una comunità all'altra. La temperatura
media di Kugluktuk è la più calda dello stato, talvolta sale fino a 30 °C in
estate e varia dai -15 °C ai -40 °C in inverno. La comunità più fredda dello
stato invece è Grise Fiord, dove le temperature estive possono a volte salire
al di sopra dei 5 °C e le temperature invernali spesso scendono sotto i -50
°C. Le temperature durante la stagione primaverile sono omogenee in tutto il
territorio, con valori medi tra i -20 °C e i -10 °C. In primavera a Nunavut si
registrano già giorni con valori alti delle ore giornaliere di sole. Da fine
marzo a fine maggio, la luce del sole riflessa dalla neve e dal ghiaccio può
provocare scottature gravi.

In inverno le temperature sono fredde a causa anche della brevità dei giorni.
Nella giornata più breve ad Iqaluit, capoluogo dello stato, il sole sorge e
tramonta in sole quattro ore. Più ci si spinge verso nord, più brevi saranno i
giorni invernali. Le comunità a nord del Circolo Polare Artico a volte non
vedono nemmeno sorgere il sole nei giorni invernali. Al contrario, al
solstizio d'estate, il sole splende per 21 ore ad Iqaluit con alcune ore di
crepuscolo intorno alla mezzanotte. Nelle zone più a nord dello stato il sole
splende 24 ore al giorno nei mesi estivi. Il sole di mezzanotte brilla sullo
stato di Nunavut. A seconda della zona in cui ci si trova, il sole potrebbe
non tramontare completamente all'orizzonte fino a quattro mesi all'anno.

La bassa umidità registrata nello stato contribuisce a ridurre l'impatto del
freddo, rendendo un giorno con una temperatura di -20 °C come se se ne
sentissero -5 °C. I venti, tuttavia, possono causare il congelamento. Molte
comunità del Nunavut hanno venti giornalieri che si mantengono costantemente
tra i 15 e i 20 km/h. Alcune comunità, come Pangnirtung, sono famose per i
venti estremi occasionali che possono raggiungere i 100 km/h. Le
precipitazioni a Nunavut tendono a scendere in senso laterale, in quanto quasi
sempre accompagnate da venti tra i 30 e i 60 km/h. Il fenomeno windchill
abbassa la percezione della temperatura effettiva dell'aria.

Poiché la maggior parte dell'Artico è un deserto polare, sono comuni giornate
senza nuvole o precipitazioni. Le precipitazioni annuali totali nella
capitale, Iqaluit, sono di appena 430 millimetri, mentre la capitale del
Canada Ottawa ha più del doppio dei fenomeni. Nel Nunavut, le temperature
fredde indicano che in genere il manto nevoso rimane al suolo fino a giugno e
il ghiaccio nei mari finisce per rompersi o sciogliersi solo dalla metà di
luglio e per un brevissimo periodo. Le precipitazioni di carattere piovoso
normalmente si verificano tra luglio e inizio settembre.

La storia della regione è molto antica. Circa 5000 anni fa giunsero dalla
Siberia delle popolazioni chiamate dagli archeologi "Paleoeschimesi", che nel
giro di mille anni giunsero ad occupare tutta l'Artide nordamericana. Erano i
primi a penetrare in questa regione, trascurata dai Paleo-indiani nella loro
occupazione del continente americano tra il 40.000 e il 12.000 a.C. Questi
Paleoeschimesi, che gli Inuit chiamano Tunit nelle loro tradizioni, portarono
con sé dal Vecchio Mondo una tecnologia adatta a quelle regioni impervie
(anche se a quel tempo il clima era più caldo), tra cui abiti di pelle
confezionata e cucita con aghi d'osso, l'arco e le frecce, comparsi per la
prima volta in America con le piccole tribù di Tunit. Circa 2000 anni fa il
clima dell'Artico cominciò a raffreddarsi e diventò anche più freddo di oggi,
costringendo i Tunit a modificare il loro sistema di vita.

Il risultato fu la nascita della Cultura Dorset, molto più ricca e sicura
della precedente cultura paleo-eschimese, con insediamenti più grandi e un
aumento della dipendenza dalla caccia ai mammiferi marini, come dimostra l'uso
di un nuovo tipo di arpione, le racchette da neve, i grandi coltelli e le
lampade a olio di steatite. Le culture tradizionali dell'Artico vedevano il
mondo come un luogo pieno di spiriti e di forze misteriose, che certi
individui, gli sciamani, erano in grado di usare. I Dorset ci hanno lasciato
splendidi esempi di arte sciamanica, che mostra anche la vastità dei rapporti
tra le varie comunità Dorset, che restarono virtualmente isolate dal 500 a.C.
al 1000 d.C. Intorno al 1000 il clima cambiò ancora e la temperatura aumentò,
costringendo i Dorset a modificare il loro stile di vita, mentre nuovi popoli
entravano nell'area. Tra questi gli indiani di lingua algonchina che si
espandevano fino a Terranova e sulle coste boscose del Labrador, i vichinghi
stabilivano colonie in Groenlandia e si spingevano talvolta nell'Artide
orientale, mentre da ovest gli Inuit ancestrali della Cultura Thule si
muovevano dall'Alaska fin nel cuore del territorio Dorset. Recenti scavi
presso Cape Banfield hanno portato gli studiosi a considerare l'esistenza di
contatti con europei durati a lungo, almeno fino al 1450, ma iniziati prima
del 1000 e certamente prima dell'arrivo dei vichinghi in Groenlandia.

Mentre i vichinghi si limitavano a commerciare anche se occasionalmente si
verificavano delle scaramucce con i Dorset gli Inuit giunsero per stabilirsi
in comunità molto più numerose, portando con sé gli strumenti e le armi di una
sofisticata cultura di caccia, che comprendeva anche animali di grossa taglia
come la balena. Tra il 1200 e il 1500 i Dorset scomparvero, soppiantati dagli
Inuit, a cui lasciarono in eredità alcuni elementi della loro cultura, come
l'Inukshuk o costruzione di sassi utilizzata per dirigere i caribù verso
l'area di caccia e l'abitazione invernale a cupola, l'igloo. Gli Inuit resero
omaggio ai Dorset attraverso le loro tradizioni, «I Tunit resero questo paese
abitabile», ma narrano anche che erano troppo timidi e miti e venivano subito
sopraffatti.

Gli Inuit vissero più o meno indisturbati fino alla metà del XIX secolo,
quando il governo canadese cominciò a incoraggiare gli insediamenti
permanenti. I _qallunaat_ (o _quablunaaq_ ), cioè i bianchi, avevano visitato
la regione dove erano transitati esploratori, geografi, antropologi e
commercianti, ma furono i balenieri ad avere il maggior impatto sugli Inuit,
cambiando gli schemi dei villaggi e portando armi, imbarcazioni baleniere e
strumenti in metallo. La capitale dell'attuale Nunavut, Iqaluit, si trova
sulla parte meridionale dell'Isola di Baffin di fronte a Frobisher Bay (dal
nome dell'esploratore inglese che la visitò nel 1575). È una città di circa
7000 abitanti che deve la sua nascita allo sviluppo minerario del Grande Nord
e alle basi militari durante la Guerra Fredda. Iqaluit è abitata per due terzi
da Inuit.

Il 1º aprile 1999 la mappa del Canada cambiò per la prima volta dopo 50 anni,
dal tempo in cui Terranova si era aggiunta alla federazione canadese. Il nuovo
territorio istituito tramite il Nunavut Act e il Nunavut Land Claims Agreement
Act, fu chiamato Nunavut, (ᓄᓇᕗᑦ), che significa “La Nostra Terra” in
inuktitut, la lingua degli Inuit, e copre circa due milioni di km², più o meno
le dimensioni dell'Europa occidentale e circa un quinto del Canada. Per
l'occasione è stata coniata una nuova moneta canadese da 25 centesimi
disegnata da artisti inuit con incisi un gufo e un orso.

Allo scoccare della mezzanotte del primo aprile 1999, ad una temperatura di
-45° gradi, Ottawa divise i Territori del Nord-Ovest in due stati distinti.
Dal 60% della superficie orientale dei Territori del Nord-Ovest nacque lo
stato di Nunavut. I negoziati per costituire lo stato erano cominciati
ufficialmente nel lontano 1976 grazie ad una formazione politica Inuit: il
Tapirisatche. Nel 1982 la maggioranza della popolazione dei Territori del
Nord-Ovest votò un plebiscito per dividere la regione e in seguito approvò un
confine che seguiva grosso modo le terre tradizionali degli Inuit escludendo
la città di Yellowknife e la miniera di diamanti presso Lac de Gras. Dopo anni
di negoziato nel 1993 venne firmato il più grande accordo territoriale della
storia del Canada. Gli Inuit ricevettero 352 000 chilometri quadrati di
territorio, i diritti minerari su 36 000 chilometri quadrati, una quota delle
royalties federali sul petrolio, gas naturale, lo sviluppo minerario delle
terre della Corona, il pagamento di 1 miliardo e 148 milioni di dollari
canadesi (762 milioni di dollari americani) pagabili in 14 anni, il diritto di
caccia su tutto il territorio, eguale rappresentazione nei governi
territoriali e federali nei nuovi dipartimenti delle risorse ambientali e
della fauna, opportunità di partecipare allo sviluppo minerario e commerciale
della regione e la creazione di tre nuovi parchi nazionali.

Politicamente Nunavut ha il proprio parlamento, un gabinetto e un sistema
giudiziario a un solo livello. Le prime elezioni per il parlamento, senza
alcun tipo di partito, si tennero il 15 febbraio del 2000 e votarono l'88%
degli aventi diritto, con i candidati che facevano campagna elettorale
spostandosi con mezzi aerei per visitare le comunità. Vennero eletti una donna
e diciotto uomini e scelto come premier Paul Okalik, 34 anni, avvocato e
all'epoca unico laureato inuit. La legislatura, come vuole la tradizione, nel
prendere le decisioni è basata sul consenso anziché sulla maggioranza e il
tribunale dovrebbe applicare la legge secondo criteri legali multiculturali.
L'applicazione della legge viene garantita da servizi di polizia della
comunità supportati dalla Royal Canadian Mounted Police. Le tre lingue
ufficiali sono l'inglese, il francese e l'inuktitut anche se si utilizza pure
l'altra lingua Inuit, l'innuinnaqtun. Dal novembre 2008, il premier è Eva
Aariak. Di fronte a delle pesanti critiche l'ex premier Paul Okalik ha creato
un consiglio consultivo di undici anziani la cui funzione è quella di
incorporare la cultura e le conoscenze tradizionali Inuit (“Inuit
Qaujimajatuqangit“, spesso citato in inglese come “IQ”) nelle decisioni
politiche del governo territoriale. Nunavut ha un Commissario Federale
nominato dal ministro degli Affari Indiani e Sviluppo del Nord (DIAND), il cui
ruolo è simbolico. Il Commissario Federale non rappresenta formalmente il capo
dello stato canadese, ma è giunto ad avere un ruolo analogo a questo nella
Corona britannica, che è a capo del Commonwealth di cui fa parte anche il
Canada. Il vero potere a livello esecutivo è esercitato dal primo ministro,
eletto dall'assemblea legislativa, a sua volta eletta dai cittadini. La lingua
utilizzata dagli organi di stato è l'inuktitut, anche se sono utilizzati pure
l'inglese e il francese. Nel settembre 2012 la premier Eva Aariak ha ricevuto
il principe Edward e la consorte Sophie, Contessa di Wessex, in occasione
delle celebrazioni a Nunavut in onore del Giubileo di Diamante della Regina
Elisabetta II.

Il governo di Nunavut ha gli stessi poteri e responsabilità degli altri due
territori canadesi, lo Yukon e i Territori del Nord-Ovest, ma, dato che
mancava di amministratori Inuit competenti, dovette assumerne dei non Inuit.
Nel 2009 i posti statali riservati agli Inuit aumentarono fino a raggiungere
la quota dell’85%. In questo modo riflettevano la percentuale di composizione
etnica della regione. Attualmente quasi tutti i posti di lavoro sono
governativi e il budget di Nunavut proviene per il 90% dal governo federale.
La scarsità di popolazione di Nunavut rende improbabile che al territorio in
un futuro recente sia concesso lo status di provincia (più o meno equivalente
a quello di uno stato americano), anche se la situazione potrebbe cambiare se
lo Yukon, che è solo marginalmente più popolato, diventerà una provincia.

La più grande risorsa economica di Nunavut è la sua ricchezza mineraria, che
comprende riserve di oro, ferro, zinco, nichel, rame, diamanti, petrolio e gas
naturale. Lo sfruttamento di tali risorse è tuttavia ostacolato da elevati
costi di produzione e difficoltà di trasporto. Il governo federale ha
partecipato allo sviluppo delle risorse soprattutto fornendo infrastrutture e
aiutando nella ricerca di minerali. Inoltre, le agenzie governative producono
e distribuiscono energia elettrica in tutto il territorio. Il governo e le sue
agenzie sono una delle principali fonti di occupazione e di reddito per il
territorio. La capitale di stato Iqaluit, ospita ogni aprile il Nunavut Mining
Symposium, una fiera economica. La sola miniera operativa all'anno 2013 è la
Agnico-Eagle Mines Ltd – Meadowbank Division. La Meadowbank è una miniera
d'oro a cielo aperto, che dà lavoro a 678 persone. Il costo per produrre un
grammo d'oro è di 32 dollari canadesi. Il tasso di disoccupazione a Nunavut è
superiore a quello degli altri stati del Canada. Il turismo, incentrato
soprattutto sulle attrazioni naturali del territorio e sulla cultura Inuit,
costituisce una piccola ma significativa entrata per la popolazione.

Il governo locale ha un budget annuale di 700 milioni di dollari canadesi, per
la quasi totalità provenienti dal governo federale.

Vengono pescati e esportati nei mercati del sud da diverse comunità
nell'Artide orientale rombi, gamberetti e salmerini. Alcuni Inuit continuano a
svolgere le attività in maniera tradizionale nella cattura di piccoli
mammiferi, nella pesca e nella caccia agli animali acquatici per integrarli
agli alimenti importati di cui dispongono. Vengono vendute alcune pelli di
foca ai produttori di abbigliamento commerciale. La pesca sportiva e la caccia
attirano turisti sul territorio.

Il Nunavut secondo il censimento del 2016 ha una popolazione di circa 36.000
abitanti, di cui l'85% sono popolazione native principalmente di etnia Inuit.
La maggior parte della popolazione è concentrata nelle 28 comunità principali
del Territorio. Tale dato, facente riferimento ad una popolazione scarsissima
distribuita in maniera sparsa in un territorio estremamente vasto (circa sette
volte quello dell'Italia), fa del Nunavut una delle regioni meno densamente
popolate nel mondo. Se il Nunavut fosse una nazione indipendente, essa sarebbe
la meno densamente popolata in assoluto; da notare, inoltre, che la vicina
Groenlandia, pur essendo estesa all'incirca quanto il Nunavut, ha il doppio
della popolazione di questo territorio canadese.

Abitanti censiti  

Le lingue ufficiali dello stato sono l'inuit (inuktitut e inuinnaqtun),
l'inglese e il francese.

Il Dtt. Ian Martin dell'Università di York nella relazione che ha
commissionato nel 2000 (Aajiiqatigiingniq Language of Instruction Research
Paper) presso il Dipartimento dell'Istruzione di Nunavut, ha affermato che
"l'inglese è una minaccia a lungo termine per le lingue Inuit, e le attuali
politiche e pratiche linguistiche scolastiche in inglese stanno contribuendo a
quella minaccia" se le scuole di Nunavut seguono il modello dei Territori del
Nord-Ovest. Ha fornito un piano linguistico di 20 anni per creare una società
bilingue pienamente funzionale, in inuktitut e in inglese entro il 2020.

Il linguaggio Inuit è in costante declino dalla metà del XX secolo. Ogni
censimento fatto ha dimostrato che l'inglese viene sempre più utilizzato dalle
famiglie dello stato di Nunavut e che i giovani dichiarano inuktut come loro
madrelingua meno degli anziani. L'uso dell'inglese prevale nelle imprese,
mentre i media del sud (televisione, internet, etc) sono un'influenza in
continua crescita, specialmente nei giovani. In breve, anche se l'uso della
lingua inuktut rimane diffusa, è meno certo che questa verrà trasmessa da una
generazione all'altra.

Il sistema scolastico è di notevole importanza nel piano d'azione del governo
per preservare la lingua inuktitut. L'Inuit Language Protection Act garantisce
ai genitori il diritto di educare i propri figli con l'uso di questa lingua.

Durante varie consultazioni, il governo ha ascoltato i propri cittadini,
garantendo che i loro figli parlino la lingua madre inuktitut, ma volendo
anche che diventino cittadini del mondo e conoscano l'inglese.

Charlie Awa, un residente di 19 anni, di Iqaluit, dice che la prima lingua che
ha imparato era l'inuktitut, ma ora parla inglese con i suoi amici e sul
lavoro perché questo rende le cose più semplici.

"In verità parlavo la lingua inuktitut perché ero cresciuto con gli anziani",
dice Awa, originario del villaggio di Pond Inlet, che si trova nella punta
settentrionale dell'isola di Baffin.

Ma una volta entrato nella scuola superiore, l'inglese divenne la lingua che
parlava ogni giorno con amici e insegnanti, la maggioranza dei quali erano
anglofoni. "Parlo principalmente con i miei amici in inglese perché non
riescono a capire il mio dialetto. Noi abbiamo tutti dialetti differenti ".

La politica linguistica del territorio si basa su due leggi fondamentali
approvate nel 2008: l'Official Languages Act e l'Inuit Language Protection
Act.

Il primo ha concesso come lingua ufficiale l'inuit, l'inglese e il francese
nelle istituzioni del territorio, nell'assemblea legislativa e nei tribunali
di Nunavut. Consente inoltre a Nunavut di ricevere alcuni servizi dai comuni
in lingua inglese, francese e la lingua inuit in conformità con le regole
stabilite.

L'Inuit Language Protection Act invece afferma che il governo deve adottare
azioni positive a promuovere l'uso della lingua inuktut in tutti i settori
della società nello stato di Nunavut. Nel rispetto dell'uguaglianza di tutte
le lingue ufficiali, l'Inuit Language Protection Act dà alla lingua inuktitut
una nuova rilevanza nell'istruzione, nel lavoro e nella vita quotidiana in
tutto il territorio.

Delle 29.025 risposte alla domanda riguardante la "lingua madre" durante il
censimento del 2006 le lingue più comuni sono state:

Nel censimento del 2006 è stato riferito anche che 2.305 persone (7,86%) che
abitavano lo stato di Nunavut non avevano alcuna conoscenza di una lingua
ufficiale del Canada (inglese o francese).

I gruppi religiosi più rappresentativi secondo il censimento del 2001 erano la
Chiesa anglicana del Canada con 15.440 fedeli (58%), la Chiesa latina (Diocesi
latina di Churchill-Hudson Bay) con 6.205 fedeli (23%), e la pentecostale con
1.175 fedeli (4%). Complessivamente, il 93,2% della popolazione era cristiana.

Fino agli anni '50 la maggior parte dei servizi educativi e sanitari della
regione venivano forniti dai missionari. In seguito il governo canadese si
assunse queste responsabilità. Oggi il Dipartimento dell'Istruzione di Nunavut
sovrintende all'istruzione elementare e secondaria e il Nunavut Arctic College
di Iqaluit offre programmi post-secondari e corsi. L'uso della lingua
inuktitut è promosso nelle scuole e il Dipartimento Federale Indiano e degli
Affari del Canada del Nord fornisce sostegno finanziario all'istruzione
indigena.

L'assistenza sanitaria viene fornita da centri sanitari regionali e da un
ospedale che si trova ad Iqaluit. Vengono forniti piani assicurativi sanitari
completi ai residenti.

Gli sport invernali, come l'hockey e il curling, sono molti popolari a
Nunavut, come anche la corsa con le slitte trainate da cani, le motoslitte e i
giochi artici tradizionali. L'hockey nello stato di Nunavut ha due squadre
maschili e una squadra femminile che partecipano agli Arctic Games. Le gare di
hockey dei Giochi invernali del 2016 a Nuuk, in Groenlandia, vennero ospitate
nella città di Iqaluit, a causa della mancanza di strutture nella sede
principale. La squadra rappresentante dello stato è l'Hockey Nunavut fondato
nel 1999 e concorrente nel Campionato Maritime-Hockey North Junior C.

Attività all'aria aperta, tra cui la caccia, la pesca, l'escursionismo e il
kayak, attirano visitatori nel territorio.

La bandiera del Nunavut ha questo significato: il rosso si riferisce al Canada
(che ha una foglia d’acero rossa nella bandiera federale), il blu e l’oro alle
ricchezze della terra, del mare e del cielo, l’Inuksuk simboleggia la
costruzione in pietra fatta dalle popolazioni native che guidano la gente
sulla terra (come servivano a guidare i caribù verso i cacciatori) e segnano
luoghi sacri o speciali. La Stella Polare sulla bandiera simboleggia la
leadership degli anziani nella comunità.

Altri progetti

