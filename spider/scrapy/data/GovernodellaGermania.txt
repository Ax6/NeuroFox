Il **governo della Germania** è un governo federale composto dal Cancelliere
federale e dai Ministri.

Il Cancelliere viene eletto senza dibattito dal Bundestag su proposta del
Presidente federale. È eletto chi riunisce su di sé i voti della maggioranza
dei membri del Bundestag. L'eletto è poi nominato dal Presidente federale. Se
il candidato designato dal Presidente non viene eletto, il Bundestag può,
entro quattordici giorni dalla votazione, eleggere un Cancelliere federale a
maggioranza dei suoi membri. Se non si effettua una votazione entro tale
termine, ha luogo immediatamente una nuova elezione, nella quale è eletto
colui che ottiene il maggior numero di voti. Se l'eletto riunisce su di sé i
voti della maggioranza dei membri del Bundestag, il Presidente federale lo
deve nominare entro sette giorni dall'elezione. Se l'eletto non raggiunge tale
maggioranza, il Presidente federale, entro sette giorni, deve nominarlo o
sciogliere il Bundestag.

Il Bundestag può esprimere al Cancelliere la sfiducia soltanto quando elegge a
maggioranza dei suoi membri un successore (cd. sfiducia costruttiva ex art.
67). Il Presidente federale deve aderire alla richiesta e nominare l'eletto.

L'art. 68 stabilisce invece che, qualora una richiesta del Cancelliere di
esprimergli la fiducia non abbia l'approvazione della maggioranza dei membri
del Bundestag, il Presidente federale può, su proposta del Cancelliere, entro
ventuno giorni, sciogliere il Bundestag. Il potere di scioglimento viene meno
appena il Bundestag elegge, a maggioranza dei suoi membri, un altro
Cancelliere.

I Ministri federali vengono nominati e revocati dal Presidente federale su
proposta del Cancelliere. I Ministri sono soggetti al potere di direttiva del
Cancelliere federale. Infatti, in base alla Legge Fondamentale:

«È il Cancelliere a determinare le direttive politiche e ad assumersene la
responsabilità. Entro tali direttive ogni ministro federale dirige
autonomamente e sotto la propria responsabilità gli affari di sua competenza.
Sulle divergenze di opinione fra i ministri federali decide il Governo
federale»

La supremazia organica e funzionale del Cancelliere, per altro verso, deve
coordinarsi con il Kollegialprinzip ed il Ressortprinzip. In base al primo
principio, il Cancelliere non può con le sue direttive contraddire le
deliberazioni collegiali laddove la Legge Fondamentale fondi una competenza
del Governo Federale. A quest'ultimo organo, infatti, sono affidate tutta una
serie di atti e competenze, fra le quali, in particolare, le decisioni
sull'iniziativa legislativa e sui conflitti tra i ministri nonché la delibera
di norme regolamentari. Quanto al Ressortprinzip, al di là dei limiti imposti
dalle direttive del Cancelliere, il Ministro ha un'autonomia di direzione per
ciò che riguarda il suo Ministero, nel cui ambito né il Cancelliere né il
Governo possono intervenire.

Altri progetti

