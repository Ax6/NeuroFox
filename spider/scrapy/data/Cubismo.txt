Il **Cubismo** è un'espressione con la quale si è soliti rappresentare una
corrente artistica e culturale ben riconoscibile, distinta e fondante rispetto
a molte altre correnti e movimenti che si sarebbero successivamente
sviluppate. Tuttavia il cubismo non è un movimento capeggiato da un fondatore
e non ha una direzione unitaria.

Il termine "cubismo" è occasionale: nel 1907 Henri Matisse osservando alcune
opere di Braque, composte da "piccoli cubi" le giudicò negativamente, e Louis
Vauxcelles l'anno dopo le chiamò "bizzarrie cubiste". Da allora le opere di
Picasso, Braque e altri pittori vennero denominate cubiste[1].

Si può tuttavia individuare in Paul Cézanne, un pittore che nelle sue
solitarie sperimentazioni è stato in grado di prefigurare quelli che saranno
lo stile, la visione e le tematiche cubiste.

Oltre a loro ne hanno fatto parte: Pablo Picasso, Georges Braque, Guillaume
Apollinaire, Robert Delaunay, Marcel Duchamp, suo fratello Raymond Duchamp-
Villon, Jacques Villon, Francis Picabia, James Riviere, Gino Severini. Altri
importanti autori del periodo furono Albert Gleizes, Jean Metzinger, Marie
Laurencin, Louis Marcoussis, Roger de la Fresnaye, František Kupka, Léopold
Survage e Félix Tobeen.

La storia del cubismo è divisa in tre fasi fondamentali, quella del cubismo
formativo (1907-1909), quella del cubismo analitico (1909-1912) e quella del
cubismo sintetico (1912-1914). Se con la fase _protocubista_ ci si dedica a
composizioni di ampio respiro e dimensione in risalto su uno sfondo
convenzionale e non definito, è con il movimento successivo, detto _analitico_
che inizia l'elaborazione di una sfaccettatura fitta, minuziosa, che tende a
mostrare l'oggetto nei suoi molteplici aspetti, analizzandolo. Il terzo
momento, detto _sintetico_ , ha inizio verso la fine del 1909 e consiste in
una più libera e intuitiva ricostruzione di tale oggetto espresso nella
sintesi con cui si presenta alla mente dell’artista nell'attimo in cui lo
pensa rivivendolo interiormente.

È in questo terzo momento (1912-1921) che comincia anche l'uso di incollare
sulla tela inserti ritagliati da giornali e da stampati o materiali vari
(collages) che è, tra le innovazioni introdotte dai cubisti, la più
interessante. È la tecnica tendente a raggiungere un risultato artistico
mediante la disposizione, secondo un ordine voluto, di vari elementi di
diversa materia, riuniti con l'unica funzione di costituire un fatto plastico
indipendente da qualsiasi intenzione imitativa.

Nel cubismo si possono individuare tre fasi:

Alcuni storici hanno diviso il cubismo in 4 periodi: uno di questi va dal 1909
al 1912. In questo periodo gli artisti sperimentano un linguaggio artistico
che consente loro di rappresentare in modo totale la realtà, in base ad un
intento assolutamente razionale, ponendosi di fronte ad essa con un
atteggiamento scientifico e, appunto, analitico.

I cubisti tendono sempre a non rappresentare la dimensione interiore,
spirituale, bensì una realtà concreta; ciò si evince anche dalla scelta dei
soggetti. Le rappresentazioni tradizionali della realtà sembrano parziali e di
contro sviluppano una tecnica pittorica che segna la dissoluzione della
prospettiva tradizionale, rinascimentale. Partendo dalla meditazione
sull'operato di Paul Cézanne, puntano ad una riorganizzazione dello spazio
pittorico, potenziando la sintesi plastica delle forme, sviluppando una
lettura della realtà in chiave volumetrica e moltiplicando i punti di vista
secondo cui il soggetto rappresentato viene osservato. Oltre a Cézanne, fonte
d'ispirazione è il divisionista Seurat, con le sue teorizzazioni su contrasti
di tono, tinta e linea. Per raggiungere questo obiettivo il cubista spezza la
superficie pittorica in tasselli, piccole superfici che registrano ognuna un
punto di vista diverso, così che lo spettatore guardando il quadro possa
compiere una sorta di itinerario virtuale a trecentosessanta gradi nello
spazio e nel tempo.

Il cubismo reagisce direttamente all'Impressionismo accentuando il valore del
volume su quello del colore, che viene eliminato quasi totalmente (al massimo
vengono utilizzate le gamme del grigio e del bruno) e gli elementi
chiaroscurali sono dati da luce ed ombra. Il colore infatti è visto come
componente solo decorativa, come elemento di disturbo per l'artista quanto per
lo spettatore, capace di distogliere entrambi dalla necessità di analizzare ed
indagare la realtà.

(1912-1921) Tra il 1910 e il 1920 Picasso e Braque si rendono conto che
spezzando troppo la superficie pittorica, i suoi singoli frammenti non sono
più ricomponibili virtualmente e l'opera si avvicina sempre più ai caratteri
dell'astrattismo. Per far sì che la loro pittura non sconfinasse mai
all'astrazione, cioè in qualcosa di puramente mentale, senza più alcun
rapporto concreto con la realtà, i due artisti incominciano a introdurre nelle
loro opere anche le lettere dell'alfabeto e numeri. In questo modo ogni fuga
verso l'astrazione viene volontariamente bloccata dalla immediata
riconoscibilità di questi elementi, subito riconducibili alla concretezza del
quotidiano.

Con la collaborazione di Juan Gris elaborano una serie di tecniche per uscire
da questo paradosso in cui sono incappati portando alle estreme conseguenze la
loro tecnica di rappresentazione del reale. Introducono nel quadro frammenti
di realtà, di oggetti reali combinati alle parti dipinte (tecnica del
collage), utilizzano mascherine con numeri o lettere (tecnica mista, tipo
stencil); inseriscono trompe l'œil e riproducono l'effetto delle venature del
legno con la tecnica del pettine passato sul colore fresco.

Inoltre si assiste al ritorno del colore e soprattutto il processo dell'opera
non ha inizio attraverso l'osservazione del reale, ma si creano sulla tela
forme geometriche semplici variamente composte, in intersezione, orientate in
vario modo e solo in un secondo momento queste suggeriscono oggetti reali. La
realtà viene dunque sintetizzata, creata nell'immagine. Gli oggetti sulla tela
non sono più copia del reale, esistono nel momento in cui vengono
concretizzati nell'immagine pittorica, di essi c'è solo il concetto formale.

Altri progetti

