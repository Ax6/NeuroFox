_**Sogni**_ (夢 _Yume_?) è un film del 1990 diretto da Akira Kurosawa, composto
da 8 episodi, basato sui concetti del realismo magico e di alcuni sogni del
regista. Il film racconta, anche se non esplicitamente, la vita di Kurosawa e
gli episodi rappresentano i vari periodi della sua vita, partendo
dall'infanzia fino alla morte. Il regista Ishirō Honda ha collaborato alla
regia di alcuni episodi[1].

L'esile filo che collega gli otto episodi è la presenza di un io narrante
impersonato da Akira Terao, che è stato, dopo Toshirō Mifune e Tatsuya
Nakadai, l'attore-feticcio di Kurosawa. Nel film, oltre alla diretta
citazione/evocazione di Vincent van Gogh, sono presenti anche numerosi
richiami ad Hokusai ( _Fuji in rosso_ ), alla letteratura manga ( _Nausicaä
della Valle del Vento_ ), alla storia recente e alle tradizioni popolari
nipponiche, a Ozu (ultimo episodio).

Una donna raccomanda ad un bambino di non uscire di casa: sta piovendo mentre
splende il sole e, come narra un'antica leggenda, è il momento in cui i
demoni-volpe (le kitsune) preferiscono celebrare i loro matrimoni. Se le volpi
lo scoprissero a spiarle si arrabbierebbero molto. Il bambino, disobbedendo
agli ordini della donna, esce di casa e si addentra nel bosco, dove assiste
alla processione delle volpi che si accorgono della sua presenza allorché
egli, inavvertitamente, spezza un rametto secco coi piedi. Quando torna a casa
la donna dice al bambino che una volpe arrabbiata le ha portato un pugnale
tantō, con il quale il bambino dovrà uccidersi per aver disturbato la
cerimonia. La donna ordina al bambino di andare dalle volpi a chiedere scusa,
ma difficilmente sarà perdonato. Il piccolo s'incammina con il pugnale in
mano, verso la base dell'arcobaleno, in cerca della casa delle volpi.

Il giorno della Festa delle Bambole, alcune bambine celebrano l'evento in una
dimora nobile. Il fratellino della padrona di casa segue una delle amiche
della sorella, silenziosa quanto enigmatica, attraverso i campi fino a
giungere ad un pescheto abbattuto di recente. Qui gli spiriti degli alberi,
identici alle bambole che erano nella casa, si materializzano e gli dichiarano
di essere offesi per lo scempio subìto dovuto all'imbecillità umana. Alle
lacrime sincere del protagonista che s'era opposto all'abbattimento del
pescheto, gli spiriti compiono una danza rituale al termine della quale il
pescheto riappare magicamente rigoglioso per un attimo; quando la visione
svanisce, rimarrà solo un ramo fiorito su un moncone.

Un gruppo di scalatori viene sorpreso da una tormenta ad alta quota. Dopo aver
lottato per ore invano contro le forze della natura, ad uno ad uno cadono
addormentati, vinti dalla fatica. Solo il capocordata resterà sveglio, e verrà
raggiunto da una yuki-onna che lo lusingherà con una voce suadente, ma saprà
resisterle. Ella svanisce insieme alla tormenta, ed il cielo torna sereno
rivelando il campo base a pochi metri di distanza. Gli uomini vi tornano con
gioia.

Un reduce di guerra, tornando a casa a piedi e, nottetempo, attraversa un
tunnel oscuro. Appena ne esce, sente dietro di sé prima il rumore di uno, poi
di molti passi: sono gli spiriti degli uomini del suo battaglione tutti uccisi
in combattimento (lui è il solo superstite) e senza sapere dove andare, in
attesa di ordini. L'uomo, tormentato dai sensi di colpa, non può fare altro
che farli ritornare nel tunnel, dal quale spunta un cane rosso e ringhiante
che lo minaccia.

Il protagonista (alter ego del regista[2]) ammira in un museo alcuni celebri
quadri di Vincent van Gogh, e come d'incanto si ritrova in uno di essi, alla
ricerca del pittore appena dimesso dal manicomio. Lo trova mentre cerca,
nervosamente e con una fasciatura a coprirgli l'orecchio sinistro reciso, di
disegnare un paesaggio. Il pittore gli dice di essere in forma "come una
locomotiva" (se ne vede una ad intermittenza) e di non poter perdere tempo a
parlare con lui. L'uomo comincia a cercarlo per i campi (e magicamente si
ritrova a "camminare" in uno dei suoi quadri celebri), finché lo scorge
scomparire sul sentiero che conduce all'interno di un campo di grano. Un colpo
di pistola echeggia nell'aria, spaventando uno stormo di corvi che volano via
terrorizzati (ricostruzione, questa, del celeberrimo _Campo di grano con volo
di corvi_ ). Un fischio di locomotiva riporta il protagonista alla realtà di
fronte al quadro omonimo.

L'alter ego si ritrova ai piedi del Monte Fuji che, risvegliatosi, ha
cominciato ad eruttare lava e ceneri, assumendo un aspetto rosso. Un fiume di
persone disperate, a cui egli si aggrega, cerca scampo invano lungo una
scogliera a picco sul mare: tra queste ci sono una madre con due bambini ed un
ingegnere nucleare, responsabile di aver costruito una centrale proprio ai
piedi del vulcano e che la lava ha appena distrutto. I vapori radioattivi
assassini si sprigionano nell'aria e si abbattono su di loro: mentre
l'ingegnere sparisce in mare, il protagonista cerca invano di allontanare le
esalazioni dalla madre e dai bambini sventolando il giubbotto, mentre la scena
si dissolve in nero.

Stavolta l'alter ego del regista vaga in una terra desolata, desertificata
dalle esplosioni atomiche, e le cui uniche apparenti forme di vita sono dei
fiori giganteschi ed inquietanti (si può notare un'analogia con
l'ambientazione di _Nausicaä della Valle del Vento_ ). Qui incontra una figura
semi-animalesca ricoperta di abiti stracciati e con un corno sulla fronte, che
gli spiega come vanno le cose: una volta era stato un uomo, e come tutti i
sopravvissuti alle esplosioni nucleari si è trasformato in demone e si ciba
dei suoi simili (in mancanza di qualunque altra forma di cibo), il cui
_status_ sociale e l'eliminazione fisica sono determinati dal numero di corni
che si hanno. Entrambi si ritrovano presso delle pozze color del sangue, ad
osservare un gruppo di demoni lamentarsi, ed il protagonista, preoccupato per
le "attenzioni" che comincia a mostrargli il suo interlocutore, fugge, ma
scivola lungo la scarpata...

Il protagonista si ritrova in un idilliaco villaggio ai margini di una
foresta, attraversato da un fiume che aziona molti mulini ad acqua che
irrigano i campi. Presso uno di questi, incontra un vecchio centenario[3] per
nulla infiacchito dall'età, anzi decisamente vitale, che gli spiega come si
debba condurre la propria esistenza se si vuole essere felici. Gli abitanti
del villaggio avevano infatti deciso di allontanarsi dal progresso e dalla
modernità, ritirandosi in quel villaggio proprio per cercare la felicità
terrena nella semplicità della natura; dopodiché, si accomiata per seguire il
corteo funebre (con tanto di banda musicale) del suo primo amore, che però
aveva sposato un altro. Il protagonista, soddisfatto, s'allontana, mentre il
fiume scorre sereno...

Prodotto grazie al contributo di Steven Spielberg e George Lucas, il film è
stato presentato fuori concorso al 43º Festival di Cannes.[4]

