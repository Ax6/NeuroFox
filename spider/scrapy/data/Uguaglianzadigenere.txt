L' **uguaglianza di genere** , conosciuta anche come **parità tra i sessi** ,
**parità di genere** , **uguaglianza sessuale** o **uguaglianza dei generi** ,
è una condizione nella quale le persone ricevono pari trattamenti, con uguale
facilità di accesso a risorse e opportunità, indipendentemente dal genere, a
meno che non ci sia una valida ragione biologica per un trattamento
diverso[1].

L'affermazione della parità di genere è solennemente avvenuta nella
Dichiarazione universale dei diritti umani delle Nazioni Unite che cerca di
creare uguaglianza nel diritto e nelle situazioni sociali, come ad esempio in
attività democratiche, e di garantire parità di retribuzione a parità di
lavoro.

In precedenza, essa era più che altro frutto di elaborazioni intellettuali: ad
esempio, nel suo libro del 1405 _La Città delle Dame_, Christine de Pizan
scrisse che l'oppressione delle donne si fonda su pregiudizi irrazionali,
sottolineando numerosi progressi nella società creati da donne.[2]

Nell'Ottocento, però, nella pratica sociale andò affermandosi la lotta
femminista, anche se già si erano avuti alcuni esperimenti sociali in
direzione di un pieno riconoscimento della parità dei sessi. Gli _Shaker_ , ad
esempio, erano più di una setta religiosa radicale ai margini della società
americana: essi misero in pratica l'uguaglianza dei sessi e mostrarono che
l'uguaglianza può essere raggiunta e come farlo.

Gli _Shakers_ , un gruppo evangelico celibe fondato in America nel 1774,
praticò l'uguaglianza dei sessi subito dopo aver iniziato ad organizzarsi
nelle proprie _enclave_ separatiste. Il capo del ministero centrale degli
_Shakers_ Joseph Meacham, ebbe nel 1788 una rivelazione: i sessi dovevano
essere uguali; così portò Lucy Wright nel ministero come propria controparte
femminile, e insieme ristrutturarono la società per bilanciare i diritti dei
sessi. Meacham e Wright stabilirono squadre di direzione in cui ogni anziano,
che si occupava del benessere spirituale degli uomini, era accompagnato da
un'anziana, che faceva lo stesso per le donne. Ogni diacono era accompagnato
da una diaconessa. Uomini avevano la supervisione degli uomini; donne avevano
la supervisione delle donne. Donne vivevano con donne; uomini vivevano con
uomini. Nella società _Shaker_ , una donna non doveva essere controllata o
comunque di proprietà di un uomo. Dopo la morte di Meacham nel 1796, Lucy
Wright divenne il capo del ministero Shaker fino alla propria morte nel 1821.

Andando avanti, gli _Shaker_ mantennero lo stesso modello della direzione
equilibrata nel genere per più di 200 anni. Promossero inoltre la parità con i
sostenitori e le sostenitrici dei diritti delle donne. Nel 1853, il fratello
_Shaker_ William Leonard scrisse che lo _shakerismo_ poneva fine al "degrado e
oppressione della donna" e suggerì che la discussione pubblica dei diritti
della donna, così come altre riforme, nascesse con gli _Shakers_ e fosse
dovuta al loro riconoscimento di Dio sia come maschio sia come femmina. Nel
1859, lo _Shaker_ anziano Frederick Evans dichiarò le proprie convinzioni con
forza, scrivendo che gli _Shaker_ erano «i primi ad affrancare la donna dalla
condizione di vassallaggio a cui tutti gli altri sistemi religiosi (più o
meno) la consegnano, e a garantirle quei giusti diritti uguali all'uomo che,
con la sua somiglianza a lui in organizzazione e facoltà, sia Dio che la
natura sembrano domandare». Evans e la sua controparte, l'anziana Antoinette
Doolittle, si unirono ai sostenitori dei diritti delle donne su piattaforme
oratorie in tutto il nord-est degli Stati Uniti negli anni '70 del 1800. Un
visitatore o visitatrice degli Shakers scrisse nel 1875:

«Ogni sesso lavora nella propria sfera d'azione adatta, essendoci vera e
propria subordinazione, deferenza e rispetto della femmina verso il maschio
nell'ordine di quest'ultimo, e del maschio alla femmina nell'ordine di
quest'ultima [enfasi aggiunta], in modo che in ognuna di queste comunità i
difensori zelanti dei 'diritti delle donne' possono trovare qui una
realizzazione pratica dei loro ideali»

Con la decisione del Consiglio del 20 dicembre 2000, relativa al programma
concernente la strategia comunitaria in materia di parità tra donne e uomini
(quinto programma d’azione 2001-2005), "l’Unione Europea ha previsto, anche
sulla base della relazione annuale presentata dalla Commissione nel 2004,
interventi specifici di sensibilizzazione sulle problematiche di genere, studi
sull’efficacia delle politiche comunitarie in materia, forme di finanziamento
utili alla stessa realizzazione del programma"[3].

La Carta dei diritti fondamentali dell’Unione Europea, all’articolo 23,
prevede che «il principio di parità non osta al mantenimento o all’adozione di
misure che prevedano vantaggi a favore del sesso sottorappresentato»: in tal
senso recepisce la giurisprudenza della Corte di giustizia dell'Unione europea
dei precedenti decenni, ove si "mette in luce il timore che la parità dei
singoli venga sacrificata, nel caso concreto, al fine di garantire in via
generale la parità dei gruppi. Di qui la necessità che le norme statali
prevedano meccanismi di flessibilità che evitino, sostanzialmente,
discriminazioni alla rovescia"[4].

Altri progetti

