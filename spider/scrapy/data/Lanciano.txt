**Lanciano** (AFI: [laŋ̩ˈt͡ʃaːno], _Langiàne_ in lancianese[4]) è un comune
italiano di 34 793 abitanti[3] della provincia di Chieti, in Abruzzo, centro
più importante della Val di Sangro e meta di pellegrinaggi grazie al suo
miracolo eucaristico.

Città di antica tradizione, fu capoluogo dei Frentani, municipio romano e
successivamente capoluogo di distretto durante il Regno delle Due Sicilie,
ebbe il titolo di città nel 1212 per volere di Federico II di Svevia. È
inoltre insignita di medaglia d'oro al valor militare.

Il territorio del comune di Lanciano si estende per 66 km² nella fascia
collinare che dalle pendici della Maiella digrada verso il mare. Esso è
composto prevalentemente da colline, ma comprende anche un'importante parte
pianeggiante nella val di Sangro. La sua altimetria varia dai 33 m s.l.m., in
contrada Serre vicino al fiume Sangro, fino ai 410 m s.l.m., che si
raggiungono nella frazione San Nicolino al confine con Castel Frentano. Il
centro cittadino è situato a 265 m s.l.m. (rilevati in Piazza del Plebiscito,
davanti al Municipio).[5]

In base alla media trentennale di riferimento 1961-1990, la temperatura media
del mese più freddo, gennaio, si attesta a +6,2 °C; quella dei mesi più caldi,
luglio e agosto, è di +24,2 °C[6].

La neve cade tutti gli anni mediamente 2-3 volte, in qualche caso anche nel
tardo autunno o ad inizio primavera; d'estate, specie in luglio ed agosto, non
sono infrequenti i giorni di afa.

Le origini di Lanciano affondano nel mito. La tradizione vuole che sia stata
fondata nel 1179 a.C. da Solima, profugo troiano approdato in Italia insieme
ad Enea, un anno dopo la distruzione della stessa Troia nel 1180 a.C., col
nome di _Anxanon_ o _Anxia_ (dal nome di un compagno morto in guerra). Al di
là dell'epica, la datazione potrebbe essere verosimile: infatti, alcuni
ritrovamenti archeologici dimostrerebbero che il sito di Lanciano è stato
abitato con continuità dal XII secolo a.C. Nei dintorni, inoltre, sono state
rinvenute tracce di insediamenti neolitici fin dal V millennio a.C.

Secondo le notizie di alcuni storici romani (Varrone, Livio e Plinio il
Vecchio), in seguito Anxanon fu capitale del popolo Frentano, popolo di stirpe
sannitica che occupò l'area costiera tra il Pescara ed il Fortore a partire
dal V secolo a.C.. Dopo la sconfitta subita nel 304 a.C. i Frentani divennero
_foederati_ dei Romani, status che conservarono fino al termine della guerra
sociale, quando ebbero la cittadinanza romana. Fu allora che la città fu
ordinata in seno alla Repubblica Romana come municipium. In quest'epoca
dovette subire la romanizzazione del nome, da _Anxanon_ in Anxanum.

Fin dall'età antica la città ha dovuto la sua prosperità al commercio, che in
epoca romana si svolgeva attraverso le fiere chiamate _nundinae_. Questa
vocazione le deriva da una collocazione "strategica": è a pochi chilometri dal
mare ma è in collina, quindi meglio difendibile; inoltre, è vicino ad
un'antichissima rotta commerciale che collegava la Puglia all'Italia
settentrionale già in età preromana. Questo tracciato, probabilmente legato al
tratturo L'Aquila-Foggia per la transumanza delle greggi, in epoca romana
divenne una strada (la _via Flaminia Adriatica_ ) che partiva da _Hostia
Aterni_ (poi Pescara) ed arrivava fino in Puglia passando per _Ortona_ ,
Anxanum e _Histonium_ (Vasto).

Con il crollo dell'Impero Romano, Lanciano subì saccheggi dai Goti. In
seguito, con l'invasione dell'Italia da parte dei Longobardi, fu conquistata e
rasa al suolo (probabilmente nel 571). I nuovi dominatori si insediarono sul
colle Erminio, intorno al quale cominciò a ricostituirsi un nucleo abitativo.
Da questo trarrà origine il più antico quartiere medioevale: Lancianovecchia.
Lanciano dovette poi subire la conquista bizantina nel 610 e, sul finire
dell'VIII secolo, quella dei Franchi, i quali l'aggregarono prima al ducato di
Spoleto e poi a quello di Benevento.

Nel 1060 fu annessa dai Normanni all'istituendo Regno di Sicilia (che diverrà
Regno di Napoli nel 1372) grazie all'occupazione armata di Ugo Malmozzetto,
generale delle truppe del conte Roberto I di Loritello che la scelse come sede
della sua contea[7]. Di fatto, Lanciano seguì le vicende politiche e
dinastiche di questo regno fino all'Unità d'Italia. Estinta che fu la dinastia
Normanna, vide il susseguirsi delle dominazioni degli Svevi, degli Angioini e
degli Aragonesi.

Superati gli anni bui, Lanciano prosperò grazie al rifiorire delle sue fiere
(una in maggio ed una in settembre), tanto da diventare, nel Trecento, il più
grande centro abitato d'Abruzzo (6500 abitanti nel 1340).[ _senza fonte_ ]
L'incremento demografico si accompagnò all'espansione urbanistica del centro
urbano: tra XI e XII secolo furono edificati gli altri quartieri storici e fu
ultimata la nuova cinta muraria, dotata di nove porte (solo una delle quali è
sopravvissuta fino ad oggi: Porta San Biagio). La struttura urbana di Lanciano
arrivò così ad essere quella tuttora visibile nel centro storico.

La sua importanza come emporio fu riconosciuta conferendole lo status di
università demaniale, cioè di città non sottoposta a nessun feudatario, ma
amministrata direttamente dal re. Questo privilegio le fu accordato nel 1212
dall'imperatore Federico II di Svevia e fu confermato e reso _perpetuo_ nel
1259 da Manfredi, re di Napoli. Ad esso si accompagnava l'esenzione delle
merci da dazi e dogane ed il diritto di eleggere, oltre agli amministratori
ordinari, un magistrato, detto _Mastrogiurato_ , che durante le fiere deteneva
i poteri normalmente in mano al Giudice Regio.

Fin dal Medioevo, a Lanciano sorsero molte industrie: in primo luogo,
fabbriche di tele finissime e di stoffe di lana e seriche. Nel XV secolo si
affermarono molte altre produzioni: le ceramiche, la fabbricazione degli aghi,
l'oreficeria e l'industria del ferro, dei bronzi, dei cuoi e delle pelli.[8]

In quest'epoca, una rivalità particolare si instaurò con la vicina città di
Ortona, che era il porto preferenziale per l'afflusso delle merci alle fiere,
a causa dei dazi che questa città imponeva sulle merci che vi transitavano.
Sul finire del XIV secolo Lanciano ottenne dall'Abbazia di San Giovanni in
Venere la concessione per costruire un porto a San Vito: ciò fu motivo di
nuove guerre con gli ortonesi, composte solo dalla mediazione di San Giovanni
da Capestrano nel 1427.

Nel 1441 re Alfonso V d'Aragona ripagò l'appoggio avuto contro gli Angioini,
concedendo a Lanciano il diritto di battere moneta mediante l'istituzione di
una Zecca. All'apice della sua ricchezza, la città arrivò a possedere più di
40 feudi. Un riconoscimento dell'importanza raggiunta fu l'istituzione, nel
1515, di una diocesi distinta da quella di Chieti, poi elevata ad arcidiocesi
nel 1562.

Nel Cinquecento ebbe inizio una fase di declino per l'economia lancianese. Nel
1544 Lanciano perse molti dei suoi feudi a causa del suo sostegno a Francesco
I, re di Francia, nella guerra contro l'imperatore Carlo V d'Asburgo. In
quegli stessi anni, il regno di Napoli perdeva la sua autonomia, riducendosi
ad una pedina di scambio nelle contese tra le grandi potenze europee. A causa
della sua posizione di frontiera, l'Abruzzo soffrì particolarmente per queste
contese, che videro opposti spagnoli e francesi per tutti il XVI ed il XVII
secolo e sfociarono nella guerra aperta tra spagnoli ed austriaci all'inizio
del XVIII secolo. Anche Lanciano, nel suo piccolo, risentì di questo quadro ed
andò in crisi a causa dell'incapacità amministrativa dei _Capitani del Popolo_
spagnoli e dei forti tributi imposti.

Il momento peggiore fu nel 1640: Lanciano perse i suoi privilegi di città
demaniale, fu creata baronia sotto il governo del Marchese del Vasto, e passò
di mano tra vari feudatari. Il vassallaggio durò più di un secolo e portò un
notevole impoverimento della città, vessata dai nuovi padroni. Nonostante le
numerose ribellioni, Lanciano riacquistò la sua libertà solo nel 1778, dopo
l'ascesa al trono di Napoli dei Borbone.

Nell'Ottocento la città partecipò attivamente ai moti risorgimentali, a
partire dalla Repubblica Partenopea del 1799 fino ad una serie di sollevazioni
nel 1848, 1849 e 1853. Nel 1860 votò l'adesione all'Italia unita.

Nella storia del Novecento di Lanciano, una pagina molto importante è quella
della partecipazione alla Resistenza con la rivolta degli Eroi Ottobrini (5-6
ottobre 1943), che è stata riconosciuta con la medaglia d'oro al valore
militare dal presidente Einaudi nel 1952.[9]Lanciano nel corso dell'immediato
dopoguerra, insieme ad altre città molto provate quali Ortona, Francavilla al
Mare, Pescara e Avezzano, ha avuto una veloce ripresa economica e sociale,
divenendo ben presto una delle principali realtà della provincia di Chieti,
insieme al capoluogo ed a Vasto. Nel 1970, con l'inaugurazione del complesso
industriale "Honda Sevel" della Val di Sangro, Lanciano ha beneficiato molto
dello sviluppo industriale.

Nel 2012 l'Ufficio Araldico del Ministero dell'Interno ha approvato una
modifica allo stemma di Lanciano, che è ora quello visibile in figura.[10] A
seguito di approfondite ricerche da parte degli storici Domenico Maria Del
Bello e Massimiliano Carabba Tettamanti, infatti, si è giunti a ricostruire
l'aspetto dello stemma cittadino così come avrebbe dovuto essere nel 1464,
anno della sua concessione da parte di Alfonso II di Napoli[10].

Lo stemma è costituito da uno scudo sannita contenente una lancia che punta
verso il sole e due gigli dorati su campo azzurro. Se i gigli non pongono
problemi di interpretazione, poiché sono facilmente riconducibili alla casa
d'Angiò, che detenne il Regno di Napoli tra il XIII ed il XV secolo, più
complessa da decifrare è la simbologia della lancia verso il sole: una
possibile spiegazione è che possa essere un richiamo alla lancia di Longino,
il soldato romano che avrebbe trafitto il costato di Cristo crocefisso per
constatarne il decesso, il cui culto è stato presente a Lanciano fin
dall'antichità (alcuni ipotizzano la presenza di una chiesa paleocristiana a
lui dedicata sul sito del Convento di San Francesco).[11]

Lanciano è tra le città decorate al valor militare per la guerra di
Liberazione perché è stata insignita della medaglia d'oro al valor militare il
4 febbraio 1952 per i sacrifici delle sue popolazioni e per la sua attività
nella lotta partigiana durante la seconda guerra mondiale[12]:

Nei giorni 5 e 6 ottobre si commemora l'insurrezione della città di Lanciano
contro l'occupazione tedesca, avvenuta nel 1943, durante la Seconda Guerra
Mondiale. Subito dopo l'occupazione nazista, alcuni gruppi di giovani
lancianesi presero le armi contro gli invasori e li impegnarono in due giorni
di combattimenti. Alla fine dell'insurrezione avevano perso la vita 11
ragazzi. Altri 12 civili furono uccisi nelle rappresaglie dai nazisti, che
persero 47 uomini tra ufficiali e militari di truppa. Questo episodio segnò
l'inizio della partecipazione attiva di tutta la cittadinanza alla Resistenza,
motivo per il quale Lanciano è stata insignita della medaglia d'oro al valore
militare dal presidente Einaudi nel 1952 ed è, quindi, tra le Città decorate
al valor militare per la guerra di liberazione.[9]

La parte medievale di Lanciano è suddivisa in quattro _quartieri storici_ ,
ognuno dei quali ha un proprio stemma ed una propria bandiera: la
Lancianovecchia sul Colle Erminio, così denominata perché sorta sopra l'antico
abitato romano di _Anxanum_ , la Civitanova e la Sacca sopra Colle Selva, due
agglomerati urbani del XII secolo che si sono fusi nei secoli con lo sviluppo
sempre maggiore del vecchio ghetto ebraico della Sacca stessa. Infine il
quartiere Borgo sopra Colle Pietroso, sviluppatosi come insediamento
fortificato a pianta circolare durante il dominio longobardo, che si dotò di
autonomia e di una nuova parrocchia, dedicata a Santa Lucia intorno al 1250.
In precedenza infatti dipendeva dal monastero di San Legonziano fuori le mura,
sopra cui nella metà del Duecento fu eretta la nuova chiesa dei Francescani,
oggi Santuario del Miracolo Eucaristico.  
Nell'insieme il centro storico di Lanciano si adagia su tre colli, e fino al
1879 circa i due nuclei maggiori di Lancianovecchia e Civitanova erano
separati dal fiume Malavalle, attraversabile solo con dei ponti. Dopo le
bonifiche e la demolizione parziale delle mura nel corso dell'Ottocento, al
posto del fiume sono state realizzate Largo Malvò a ridosso del quartiere
Borgo e Piazza Garibaldi, dove si teneva lo storico mercato. Il rione
Lancianovecchia invece sin dall'epoca romana dovette dotarsi di un ponte per
raggiungere il Prato delle Fiere, ossia il quartiere della "città nuova" lungo
il corso Trento e Trieste; sopra suddetto ponte romano nel Mille circa venne
eretto il primo oratorio di Santa Maria del Ponte, notevolmente ampliato nel
XVIII secolo fino a diventare la Cattedrale.

Il centro storico è stato sapientemente collegato alla città nuova che prese
sviluppo dai primi anni del Novecento con i progetti di Filippo Sargiacomo,
che prevedevano lo spianamento del colle delle Fiere, con la realizzazione di
un corso e dei principali edifici di rappresentanza e degli enti come le
Poste, la Banca, il Tribunale. Dagli anni Venti in poi il corso nuovo (Trento
e Trieste) si dotò di bei palazzi in stile eclettico (liberty, neogotico,
decò), determinando il definitivo sviluppo della città fino alla villa
pubblica dell'area conventuale di Sant'Antonio di Padova.

Il nucleo esisteva già nell'epoca romana, occupa la parte a sud del centro
storico, lungo la salita del Colle Pietroso. Il nuovo abitato medievale prese
sviluppo durante il governo longobardo, come testimonia la presenza
dell'antico convento di San Legonziano (oggi chiesa di San Francesco) e
l'antica Porta Sant'Angelo oggi distrutta. Nel XIII secolo venne costruita la
chiesa di Santa Lucia sopra il tempio romano di Cerere, e nello stesso periodo
anche il convento di Santa Chiara, collegato alle mura mediante Porta Reale.
Nel 1480 circa Alfonso V d'Aragona fortificò nuovamente la cerchia muraria, ed
oggi è ancora visibile il torrione cilindrico lungo le mura che circondano il
convento, con torri, bastioni e un profondo fossato.[13]Nel corso degli anni
il quartiere ha perso gran parte dell'aspetto medievale, per via delle
numerose costruzioni settecentesche che hanno preso il posto delle abitazioni
medievali, visibili solo in alcune caratteristiche particolari, come i vicoli
degli angiporti, o in alcune bifore o architravi rinascimentali.

Attraversato al centro da Corso Roma e delimitato da Piazza Plebiscito, Largo
del Malvò e Via dei Funai, comprende le chiese di San Francesco del Miracolo
eucaristico, di Santa Maria del Suffragio (o del Purgatorio), di Santa Lucia e
di Santa Chiara con annesso ex convento. Sono presenti inoltre il Palazzo
Carabba, Palazzo del Malvò, Palazzo Liberati edifici storici del XVIII secolo.
Al quartiere sono legate anche le mura aragonesi del XV secolo e il Torrione
Cilindrico, nonché una palazzina del XVII secolo in piazza Pietrosa, costruita
come fabbrica di cera, e la medievale Fonte del Borgo.

Fu realizzato sopra il Colle Selva sul lato ovest della città storica, frutto
dell'ampliamento del già esistente rione Sacca (XIII secolo). Secondo gli
storici il quartiere era il primo ghetto ebraico di Lanciano (il secondo sta a
Lancianovecchia nel sobborgo San Lorenzo), realizzato nel 1200 dopo la
cacciata di alcune famiglie ebree nel 1191 da Napoli. Nei registri di quegli
anni la città frentana contava ben 80 famiglie.

Si sviluppa intorno a Via Garibaldi ed ha per confini Largo del Malvò e la
Salita dei Gradoni, delimitato dall'antico perimetro murario di via Ripe e via
Valera-Umberto I; comprende le chiese di Santa Giovina (ex Santa Maria Nuova)
e di Santa Maria Maggiore. Si tratta di uno dei quartieri più ricchi e
antichi, contenendo anche il Palazzo Arcivescovile con il Museo diocesano di
Lanciano, le mura Normanne delle Torri Montanare (XI secolo), Palazzo Chiavaro
Sabella, Palazzo Berenga, Palazzo Stella, e il ghetto ebraico del sobborgo
Sacca. Vicino alla chiesa di Santa Maria Maggiore si trova anche il Palazzo di
Federico Spoltore del XVIII secolo.

Si tratta del quartiere più antico, risalente alla ricostruzione sopra la
città romana di Anxanum (VIII secolo a.C.) Rappresenta il primo nucleo
abitativo della città, vi si trovava il castello del Tonnino, distrutto da un
terremoto, e occupato dall'attuale Palazzo Vergilj. Dopo l'evento sismica del
770 circa, la città medievale venne ricostruita sopra l'antica area tardo-
bizantina[14], come dimostrano i ritrovamenti del 1992 (materiale d'epoca
italico-romana e proto-medievale), specialmente nell'area della scomparsa
chiesa di San Giovanni Battista. Lancianovecchia contava 5 parrocchie, molte
delle quali antichissime, fondate già dall'VIII secolo sopra antichi templi
romani, come la chiesa di San Maurizio, oggi demolita e quella di San
Giovanni. Nell'XI secolo venne eretta la chiesa di San Biagio e nei secoli
successivi le chiese di San Lorenzo, San Martino e il complesso degli
Agostiniani.  
Le demolizioni ottocentesche interessarono assai il quartiere, al posto della
chiesa di San Martino venne eretto il Palazzo del Capitano, al posto del
Palazzo d'Avalos, nel XVIII secolo era stato costruito Palazzo De Crecchio, al
posto delle chiese di San Maurizio e San Lorenzo vennero creati degli slarghi.
Il bombardamento del 1943 inoltre devastò la chiesa di San Giovanni, che venne
abbattuta, meno il campanile a torre.  
Era collegato a Piazza del Plebiscito mediante il complesso di San Giuseppe
con le annesse Scuole Pie, trasformato completamente tra il 1834 e il 1841 nel
Teatro Fenaroli (all'epoca Teatro San Francesco, poi San Ferdinando).

La via centrale del quartiere è la Strada dei Frentani, mentre i suoi confini
sono definiti da Piazza Plebiscito e da Via degli Agorai (la parte delle mura
a ovest), e via dei Bastioni (la parte delle mura ad est, con collegamento a
Porta San Biagio); comprende le chiese di Sant'Agostino, di San Biagio e la
Cattedrale della Madonna del Ponte sulla piazza. Tra i palazzi storici vi sono
Palazzo del Capitano, Palazzo Fella, Palazzo Vergilj e Palazzo De Crecchio.
Rimane, delle mura la porta urbica di San Biagio del XII secolo, mentre il
perimetro antico è ancora leggibile percorrendo i camminamenti della
circonvallazione. Sulla piazzetta dei Frentani, anticamente occupata dalla
chiesa di San Maurizio, si affaccia una singolare casa medievale con botteghe,
appartenuta a Nicola De Rubeis (XIV secolo), mentre presso il sobborgo di San
Lorenzo si trovano le abitazioni del ghetto ebraico, caratterizzate da vicoli
e angiporti.

Il quartiere fu realizzato nel XIII secolo circa per fortificare delle
abitazioni costruite da mercanti, dalle famiglie ebree cacciate da Napoli nel
1191, e da popolazioni balcaniche che si stanziarono stabilmente nel sobborgo
dal XIV secolo. Inoltre, essendo posto sul declivio del Colle Selva, il
quartiere era punto d'importanza per il tratturo che da Lanciano conduceva a
Ortona, e già dal XII secolo esisteva una dogana composta dal Ponte Lamaccio,
provvisto di due torri, come riportato anche nel disegno dello stemma, per il
pagamento dei dazi.

Tagliato al centro dalla parte inferiore di Via Garibaldi, è delimitato dalla
Salita dei Gradoni e da Via Valera; comprende la principale chiesa di San
Nicola con la cappella di San Rocco. Nel cuore del ghetto, su strada Cavour,
si trova l'ex chiesa cristiana della Madonna degli Angeli, adibita oggi al
culto ortodosso. Sotto di esso, presso contrada Sant'Egidio, sorgono la
Fontana di Civitanova (XVIII secolo) e la fontana della Conceria, e il Ponte
medievale di Lamaccio, che collega il fosso del quartiere al colle Erminio di
Lancianovecchia. Il perimetro murario è ancora in parte leggibile lungo il
tratto della strada delle Ripe, con angiporti ed archi molto stretti, e case a
bastioni, come il grande palazzo che ingloba Porta Noce.

Lanciano in tutto ha 33 contrade, e quasi ciascuna è provvista di una chiesa.
Molte delle quali possiedono una storia molto antica, come le chiese di Santa
Giusta, Santa Maria della Libera e Santa Maria dell'Iconicella, frequentata
dai pellegrini, dai pastori transumanti, e dove dal 1607 si svolge la
celebrazione della Squilla. Le chiese principali sono:

L'architetto Villante, ma anche altri locali, nonché Gino Coppedè, furono
attivi nella lottizzazione del viale dei Cappuccini, a sud della città, fuori
Porta Santa Chiara in direzione di Marcianese. Questo quartiere oggi,
densamente popolato, deve il suo nome all'antico convento dei Cappuccini di
San Bartolomeo Apostolo, ancora esistente, nei primi anni del Novecento
esistevano solo poche case, i personaggi più illustri della città, tra i quali
l'editore Rocco Carabba, che fondò lo stabilimento della casa editrice proprio
all'ingresso di questa strada del 1878 (esiste ancora il fabbricato, benché in
degrado), che fece edificare dal Coppedè nel 1921 Villa Carabba. Le ville, che
rispettano sempre i canoni stilistici decò, liberty e razionalisti, si
affacciano sul viale dei Cappuccini, sono villa Spinelli d'Alessandro, villa
Pace, villa d'Ovidio Colalè, villa Sorge, villa Carabba-Tozzi-Sargiacomo. In
contrada Marcianese si trova villa Paolucci, progettata sempre da Sargiacomo
in stile neoclassico, che nel 1943-44 fu il quartier militare tedesco.

Lanciano sin dal XII secolo fu provvista di una cinta muraria, che si andò
allargando ed estendendo sino al rifacimento nel 1442-52 da parte di Alfonso I
d'Aragona, i cui interventi sono visibili soprattutto nel rinforzo della parte
sud-est, tra le Torri Montanare e il torrione cilindrico di Santa Chiara. Le
mura cominciarono a divenire inservibili dal XVIII secolo, e nella prima metà
dell'Ottocento vennero in gran parte demolite, nel piano di miglioramento
urbano della città, per questo delle 9 porte storiche, solo Porta San Biagio
rimase in piedi. Le altre vennero tutte distrutte, anche insieme a storiche
parrocchie del rione Lanciano Vecchia. Alcune porzioni della cinta muraria
sono chiaramente visibili lungo la strada delle Ripe, nel rione Civitanova,
con la Porta della Noce inglobata nei palazzi, e i camminamenti di ronda, nei
pressi della chiesa di San Nicola, poi nel rione Lancianovecchia, lungo la via
degli Agorai, e in via dei Bastioni, con i grandi archi dei camminamenti di
ronda adibiti a passaggi, con sopra le abitazioni ricavate dalle torri.

Le porte distrutte oppure in parte modificate sono:

Le due fonte di maggiori interesse storico sono la Fonte del Borgo (XIII
secolo), con interessante ordine di mascheroni a tema grottesco, e la Fontana
di Civitanova, in elegante stile neoclassico con mattoni a vista. Una fontana
monumentale si trovava sino al 1924 in Piazza del Plebiscito, sopra cui oggi
il Monumento ai caduti, ed era il simbolo della modernità idrica arrivata in
città con la costruzione dell'acquedotto.

Reperti risalenti al neolitico e alla prima presenza italico-frentana sono
stati ritrovati in contrada Serre-Marcianese negli scavi dei primi anni
Novanta, ma la stessa area di Lancianovecchia sul Colle Erminio nel biennio
1992-94, e negli scavi di Piazza Plebiscito per il Giubileo del 2000 hanno
riportato alla luce notevoli reperti come capitelli, sculture, monete e
utensili domestici, per non parlare delle collezioni delle famiglie nobili che
trovarono già vari reperti nei secoli passati. La collezione dei reperti è
andata a costituire il Museo civico archeologico, attualmente situato nell'ex
convento di Santo Spirito. Benché sia assodato che l'intera area dei quartiere
Lancianovecchia-Borgo sorga sopra le antica vestigia romane di _Anxanum_ , con
vie e cunicoli sotterranei che arrivano fino al viale dei Cappuccini, oggi non
sono stati compiuti scavi intensivi per riportare alla luce altro materiale,
ed esiste solo il percorso archeologico che dal Ponte di Diocleziano porta,
sotto la piazza del Plebiscito, al convento di San Legonziano nel santuario
del Miracolo Eucaristico, provvisto di cartellonistica e pannelli espositivi.

Doucmenti riferibili all'opera di Gianluca Pollidori e Giacomo Fella, storici
vissuti nel XVI-XVII secolo, testimoniano che il cuore pulsante dell'antica
Anxanum era il rione medievale dl Colle Erminio (Lancianovecchia), che
l'antica curtis era la Piazza del Plebiscito, dove partivano i tratturi e i
percorsi per raggiungere il Piano della Fiera (l'area del corso Trento e
Trieste), mentre piccoli abitati sorgevano anche nelle zone del rione Borgo,
come dimostrano delle catacombe sotterranee, e l'area del rione Civitanova,
con il tempio del dio Apollo (vi sorge la chiesa di Santa Maria Maggiore) sul
Colle Selva, e con il teatro romano (vi sorge il palazzo arcivescovile).

Abitanti censiti[29]  

Al 31 dicembre 2017 gli stranieri regolarmente residenti nel comune di
Lanciano erano 1434.[30] I principali gruppi etnici presenti sono:

Il settembre Lancianese è costituito da una serie di tradizioni e di
celebrazioni che iniziano dagli ultimi giorni di agosto e si concludono il 16
settembre, giorno della festa patronale della Madonna del Ponte. Di seguito un
elenco dei momenti più importanti:

A Lanciano hanno sede 19 scuole dell'infanzia (quattro delle quali paritarie),
10 scuole primarie (due delle quali parificate), 4 scuole secondarie di I
grado ed 8 scuole secondarie di II grado.

A Lanciano è presente una sede distaccata dell'Università degli Studi
"Gabriele d'Annunzio". Nel Palazzo degli Studi sul corso Trento e Trieste,
sede del Consorzio Universitario, sono attivi diversi corsi legati alla
formazione post universitaria, con la collaborazione dell'Università degli
Studi di Urbino "Carlo Bo".[47]

L'arte lancianese si può dividere in architettura, scultura e pittura;
sottocategorie che a loro volta, analizzando l'aspetto della cittadina
abruzzese, mostrano varie stratificazioni di stili. A un primo sguardo, ciò
che caratterizza architettonicamente Lanciano è l'uso della pietra tufacea
locale "giallina", per la costruzione di palazzi e chiese. Questo elemento
accomuna Lanciano con molti altri centri dell'area Frentana, come Castel
Frentano, Paglieta, Rocca San Giovanni, Frisa e Treglio.

Benché abbia subito alcuni danni nei bombardamenti del 1944, Lanciano è una
città perfettamente conservata nel suo centro storico, e se oggi si presentano
delle mancanze, ciò è dovuto alla mano dell'uomo che ha distrutto edifici
nella parte antica, come ad esempio si può ricordare il piano regolatore
urbano del sindaco Gerardo Berenga, che con la complicità dell'architetto
Michitelli, che realizzò nel 1819 la facciata neoclassica della Cattedrale
della Madonna del Ponte, e di Filippo Sargiacomo, i quattro quartieri
medievali subirono drastiche modifiche, come l'abbattimento quasi totale delle
mura e delle porte di accesso (tra le più rilevanti Porta Civitanova, Porta
Sant'Angelo, Porta Diocleziana, Porta San Nicola), lasciando in piedi solo
Porta San Biagio; mentre nel rione Lanciano Vecchio a partire dai primi anni
'40 dell'800, vennero demolite le chiese di San Martino, San Lorenzo e San
Maurizio, considerata la più antica della città dopo quella di San Biagio. Il
bombardamento tedesco del 1944 danneggiò irreparabilmente anche la chiesa di
San Giovanni della Candelora, che venne demolita, ad accezione del campanile.

Tracce della città romana, che sorgeva sul Colle Erminio (Lanciano Vecchio),
sotto le fondamenta delle chiese e dei palazzi della nuova cittadella
medievale del XII-XIII secolo, sono visibili soltanto in determinati contesti
per mancanza di scavi archeologici programmati, precisamente nel percorso
sotterraneo del Ponte di Diocleziano (III sec. d.C.) sotto Piazza del
Plebiscito, che portano alle fondamenta dell'ex convento di San Legonziano
(V-VIII sec.), sopra cui sorge il Santuario del Miracolo Eucaristico, grazie a
cui è possibile conoscere le varie fasi di ricostruzione riedificazione sopra
strati romani della città medievale, con la piazzetta del mercato, e del
convento dei monaci Basiliani sopra un'antica cisterna del I sec.  
Dato che le più antiche tracce del romanico a Lanciano sono andate perse (XI-
XII sec), dal tempo dell'era volgare (V-X sec), poiché il Sargiacomo parla
dell'antica chiesetta dell'Annunziata in Piazza Plebiscito, distrutta per
realizzare il sagrato del Duomo, e di cui si conserva il portale gotico posto
all'ingresso del Palazzo arcivescovile, gli unici esemplari che possono
condurre a una lettura dello stile architettonico romanico in città sono la
chiesa di San Biagio e la porta delle mura poco distante. A considerare la
rozzezza esterna della chiesa, pare fosse stata ricostruita più volte, e di
interesse si conserva il fianco sinistro con alcuni contrafforti e finestre
allungate dello stile cluniacense della metà del XIII secolo, ricorrenti anche
nella chiesa di Santa Maria Maggiore. Il campanile molto robusto appartiene
alla metà del Trecento, realizzato insieme ad altre coeve "torri sorelle"
(delle chiese di San Francesco, Sant'Agostino, San Giovanni, Santa Maria
Maggiore e San Nicola), ed anch'esso è uno degli elementi costituenti più
rappresentativi dell'architettura della città. Il maestro che realizzò queste
torri usò la pietra locale, scandendo i settori con delle cornici marcapiano a
vari motivi, da quelli ad archetti pensili, all'ordine mistilineo zigzagante,
mentre nei settori inserì le profonde arcate a sesto acuto, e in alcuni casi
le bifore.

Gran parte delle facciate delle chiese storiche di Lanciano si presentano
nello stile gotico del XIII-XIV secolo, in particolar modo quelle di Santa
Maria Maggiore, Sant'Agostino e Santa Lucia. Queste chiese, già esistenti da
almeno un secolo e mezzo prima della completa trasformazione gotica del primo
ventennio del Trecento, vennero ristrutturate dapprima alla metà del Duecento
seguendo il modello classico dell'ordine cistercense e cluniacense (per
l'accomodamento dei portali a sesto acuto, e delle finestre allungate), e
successivamente tra il 1317 e il 1319 definitivamente abbellite dal maestro
locale Francesco Petrini (o Perrini), come dimostra l'autografo con la data di
realizzazione (1317) sulla lunetta del portale principale della chiesa di
Santa Maria Maggiore, presso il gruppo della _Crocifissione_. Petrini lavorò
sicuramente in queste tre chiese, come dimostrano le varie corrispondenze,
mentre per altri portali minori, come quelli appunto di Santa Lucia, San
Nicola e San Francesco d'Assisi, vennero impiegate altre maestranze, l'opera
di Petrini risulta assai interessante poiché il maestro reimpiegò in un'unica
opera (Santa Maria Maggiore) varie diversificazioni dello stile gotico,
attingendo probabilmente anche all'opera del maestro Nicola Mancino (che
realizzò i portali della Cattedrale di Ortona e di Santa Maria della Civitella
a Chieti).

Dell'arte rinascimentale, per la presenza molto massiccia del barocco di
ricostruzione, a Lanciano rimane poco, almeno a livello architettonico, si
segnala soltanto l'attività del pittore locale Polidoro da Lanciano, che
rappresentò in questo settore dell'arte il tardo Rinascimento, e l'inizio del
manierismo abruzzese dell'area Citeriore. Il barocco in città si presentò
abbastanza tardi, nei primi anni del Settecento, a causa di una grave crisi
economica che colpì la città, insieme alla pestilenza; venne realizzata
soltanto una nuova chiesa in centro storico, quella del Purgatorio, mentre le
altre medievali vennero riammodernate negli interni.

Particolarmente influente in questo secolo fu l'attività dei maestri lombardi
Girolamo Rizza e Carlo Piazzola, che stuccarono quasi tutte le chiese della
città, mentre nella seconda metà del secolo veniva avviata definitivamente la
fabbrica di Santa Maria del Ponte, con progetto della diocesi di ricostruita
daccapo l'antica cappella sopra il ponte. La poderosa torre civica era stata
già realizzata nella prima metà del Seicento, progettata nel 1610 da Tommaso
Gottardo, mostrando nella distribuzione delle paraste, degli archi e dei
capitelli a ordine ionico, molte corrispondenze con la torretta della
chiesetta dell'Iconicella, in aperta campagna, tanto da esser considerata una
"gemella" della torre dell'orologio della Piazza Plebiscito.  
Nella fabbrica del Duomo fu molto attivo il pittore napoletano Giacinto Diano,
che realizzò gli affreschi delle tre volte che precedono il transetto con la
cupola circolare (anche per la cupola il Diano realizzò _L'incoronazione della
Vergine in gloria_ , ma a causa di un cedimento, la cupola venne abbattuta e
rifatta daccapo negli anni '60), i quattro santi monumentali delle nicchie, e
le cornici a transetto mistilineo con angeli e putti di ciascun altare
laterale che avrebbe dovuto accogliere delle tele.

Nell'edilizia civile, nel Sette-Ottocento presero definitivo aspetto i palazzi
gentilizi che sorgono sopra le antiche case medievali. Di queste rimane solo
un mirabile esempio nelle botteghe medievali di Nicola De Rubeis (1412) in via
dei Frentani; le nuove grandi strutture furono il Palazzo Maiella-Vergilj
sorto sopra i resti del castello medievale, il Palazzo De Crecchio sopra la
Casa d'Avalos, il Palazzo Carabba, il Palazzo De Giorgio, il Palazzo Berenga.
Nella metà dell'Ottocento vennero realizztai anche il Palazzo De Giorgio o del
Capitano sopra l'area della chiesa di San Martino (oggi Largo Tappia), il
Teatro comunale "San Ferdinando" (1834-40) oggi intitolato a Fedele Fenaroli,
su progetto di Taddeo Salvini, ricavato dalla trasformazione delle Scuole Pie
di San Giuseppe, poi il Municipio sopra le vecchie carceri, mentre con i
lavori di smantellamento delle mura e risanamento urbano, la Piazza del
Plebiscito veniva trasformata, perdendo uan parte dei portici che
caratterizzavano le basi dei palazzi con le botteghe.  
Una nuova svolta urbana Lanciano l'ebbe tra la fine dell'Ottocento e i primi
del Novecento, con l'inaugurazione nel 1904 del "corso nuovo" (oggi Corso
Trento e Trieste), e del nuovo quartiere sopra il piano della Fiera, per
permettere alla città vecchia di espandersi. Negli anni '20-'30 quest'area,
così come quella del viale Cappuccini, fu interessata dalla realizzazione di
varie abitazioni, palazzi di credito e di uffici, e di villini che
rappresentarono un momento irripetibile del vivacismo e dello sperimentalismo
architettonico liberty-moresco-neoclassico e decò, il cui maggior
rappresentante fu l'architetto Donato Villante, che realizzò la maggior parte
di queste strutture, di cui si ricordano il Palazzo Paolini-Contento, o dei
Portici, il Palazzo De Simone, il Palazzo del Convitto, il vecchio Palazzo
della Posta (demolito negli anni '70, coevo di Palazzo De Simone), il Palazzo
Martelli Fantini e il Palazzo De Angelis o del Banco di Roma; mentre sul viale
Cappuccini, tra le nuove costruzioni, insistono ancora gli eleganti esempi di
Villa Carabba, Villa Sorge, Villa Pace, Villa D'Alessandro, Villa Colalè.

La scultura lancianese, insieme alla pittura è principalmente incentrata
sull'arte sacra. Dagli esempi più antichi del Medioevo, come le croci astili
realizzate da Nicola da Guardiagrele (metà XV sec), a quelli barocchi di
paramenti liturgici e le statue lignee vestite, questa ricca collezione è
stata raccolta nel Museo Diocesano nel 2002, con molto materiale prelevato
dalle chiese della città. Lanciano nel campo pittorico è conosciuta per due
cicli di affreschi dell'antichità, uno del XIII secolo con il ciclo delle
"storie della Vera Croce", presente nella chiesa di San Nicola, e l'altro del
XVI secolo presso una cappella del convento di San Francesco con scene
dell'Apocalisse, tratte dai Vangeli apocrifi. Oltre al pittore Polidoro del
XVI secolo, Lanciano ha avuto nel Settecento il maestro Domenico Renzetti
(1679-1750), che si occupò di tele a carattere sacro, e di scultura (molte sue
opere sono conservate nel Museo diocesano), e nel Novecento ebbe Federico
Spoltore (1902-1988), pittore eclettico, che dipinse l'interno tutta la sua
casa in via Garibaldi, le cosiddette "stanze", con scene e a carattere storico
o allegorico.

Nel settore artigiano invece, Lanciano è famosa per la produzione di
ceramiche, in dialetto locale "nundìne", attività secolare esistente già
dall'epoca dei popoli italici Frentani, e poi proseguita nel Medioevo e
nell'era moderna per gli scambi commerciali. Le botteghe artigiane esistono
ancora oggi, la maiolica locale è caratterizzata sostanzialmente da sfondi
bianchi per i pannelli, con rappresentazioni della città antica o di scene
bucoliche, mentre per i vasi e gli utensili da cucina o da ornamento da
salotto tutto lo sfondo può essere occupato da dipinti. La pittura sulla
maiolica è usata anche per le campanelle di ogni sorta e forma che sono
vendute e messe in mostra durante la tradizionale fiera di Sant'Egidio il 31
di agosto.

Nel 1841 fu inaugurato il teatro dedicato prima a San Francesco, e attualmente
a Fedele Fenaroli, musicista locale. Il teatro d'opera è uno dei più antichi
della regione, dopo il Marrucino di Chieti e ogni anno propone un calendario
vario di opere in prosa, dialettali e memorialistiche, includendo anche
spettacoli con attori famosi, tra i quali Giorgio Albertazzi, Orso Maria
Guerrini e Lello Arena.

Il teatro si trova all'inizio di via dei Frentani da Piazza Plebiscito, ed è
posto sulla destra, attaccato al palazzo comunale, sede di un originario
convento dedicato a San Giuseppe con il Collegio degli Scolopi. La facciata,
insieme con gli interni, è stata realizzata da Taddeo Salvini di Orsogna (la
facciata è del 1840, e l'inaugurazione ci fu nel 1847). I lavori
incominciarono nel 1834, dopo la sconsacrazione della chiesa di San Giuseppe,
e chiamato "Teatro San Ferdinando", e divenne uno dei principali teatri
d'opera d'Abruzzo insieme con il Teatro Marrucino di Chieti e il Teatro
dell'Aquila. Gli interni sono stati realizzati con le pitture di Nicola De
Arcangelis. Il teatro ha vissuto periodi alterni di fama e di chiusura, come
la prima avvenuta nel 1876; fu restaurato varie volte. Il teatro è a pianta
quadrangolare irregolare. La facciata è rialzata rispetto al dislivello della
salita, decorata in stile post-classico, frutto del restauro dell'era fascista
del 1939: l'ingresso è preceduto da quattro colonne doriche, che sorreggono la
balaustra centrale, sormontata da cinque finestre sovrastate da placche
rettangolari in rilievo con iscrizioni latine presso tre di queste, che
ricordano il restauro del 1939 e la data di fondazione; l'architrave del tetto
spiovente è triangolare. L'interno è costituito dall'aspetto classico del
teatro d'opera all'italiana, a forma di ferro di cavallo, con 44 posti a
sedere nei 4 palchi, suddivisi da festoni decorativi in stile tardo-barocco,
con elementi vegetali e figure antropomorfe. Il palcoscenico è decorato da un
tendone in rosso porpora, con in alto lo stemma civico di Lanciano.

La cucina tipica lancianese ricomprende alcune delle pietanze più diffuse a
livello regionale (ad esempio: gli spaghetti alla chitarra, gli arrosticini,
la porchetta, le _pallotte cac' e ov'_ , l'agnello alla brace, la
cicerchiata), ma presenta anche dei piatti particolari che la
contraddistinguono.[53]. Tra questi:

La parte più antica di Lanciano si è sviluppata su tre colli piuttosto erti.
Subito a nord di questi si trova la valle del Feltrino, ampia e profonda, che
tuttora rappresenta il confine settentrionale dell'abitato. A sud, invece, una
stretta vallata (oggi parzialmente interrata) separa il centro storico
dall'area pianeggiante, su cui è stato edificata la parte moderna della città
nel primo Novecento. Nel secondo dopoguerra la crescita dell'abitato si è
mossa verso est (Via del Mare) e verso ovest (Viale Cappuccini), lungo il
vecchio tracciato della SS 84 Frentana. Negli anni 80 è nato il quartiere
Santa Rita (ex 167) che con i suoi oltre 8.000 abitanti è il quartiere più
popoloso della città e che continua la sua crescita demografica nonostante il
calo di residenti della città stessa. Numerosi cantieri attuali e futuri fanno
di Santa Rita una città nella città.[ _senza fonte_ ] Le attuali direttrici di
espansione seguono le vie di comunicazione più importanti per l'accesso alla
città: la SP ex SS 524 Lanciano Fossacesia (verso Fossacesia), la SP82 (verso
San Vito Chietino e la A14) e la SP ex-SS84 (verso l'entroterra e verso il
mare).[5]

La parte medievale di Lanciano è suddivisa in quattro _quartieri storici_ ,
ognuno dei quali ha un proprio stemma ed una propria bandiera. Essi sono:

Il quartiere, nato già nei primi del '900 con la costruzione di villini di
gusto eclettico (villa Spinelli D'Alessandro, villa Colalè, Villa d'Ovidio,
villa Pace), negli anni '50 si è pienamente sviluppato con la costruzione di
nuovi palazzi, uffici amministrativi, anche, scuole, chiese (quella di San
Pietro e quella della Madonna delle Grazie all'inizio di Marcianese), la Banca
BPER e lo stadio "Guido Biondi". A sud-est confina con ilo quartiere Santo
Spirito mediante lo snodo di via Ferro di Cavallo, con cui è diventata una
singola unità per il commercio e i principali poli scolastici, principalmente
istituti superiori. Fino agli anni '90 il quartiere è stato il primo grande
polo industriale della città, oggi dismesso e dislocato nella zona Santa
Calcagna-Pagliaroni, a confine col comune di Rocca San Giovanni, in direzione
del casello autostradale.

Il quartiere si è sviluppato in maniera disomogenea negli anni '60, annettendo
la principale via del Verde, nodo di collegamento con il quartiere Santo
Spirito a sud. Fulcro del quartiere oltre alla chiesa è l'ospedale "Floraspe
Renzetti", da cui parte la via del Mare che collega la città alle zone rurali
a nord, verso San Vito Chietino e al quartiere Olmo di Riccio.  
Collegato con la villa comunale, e con il quartiere Trento e Trieste, è una
delle zone più vitali della città per uffici medici e zone commerciali.

Il borgo ospita uffici amministrativi, alcuni poli scolastici superiori, la
guardia medica e uffici amministrativi, nonché lo storico Istituto dei Sacri
Cuori di Gesù e Maria, attivo dalla metà dell'800. Il moderno viale conduce
alla periferia di contrada Gaeta, dove sono stati realizzati nei primi anni
del 2000 i due principali centri commerciali di Lanciano.

Le vie principali sono: via per Treglio, via Francesco Paolo Masciangelo, via
G. Sigismondi, via V. Bellisario, via Sabino, Piazza Giovanni Paolo II, via A.
De Riseis, via Corrado Marciani. Confina a nord, con la contrada Villa
Martelli, con cui ormai ha creato un nucleo unico ben unito.

Le vie principali sono: via del Mare, principale fonte di collegamento con il
centro di Lanciano, via Panoramica, via Olmo di Riccio, via Napoli, via
Ortona, via Santa Giusta.

Il centro urbano di Lanciano è circondato da trentatré contrade, disseminate
su tutto il territorio comunale. Esse costituiscono dei veri e propri piccoli
insediamenti, ciascuno con le sue tradizioni, una propria chiesa e un nucleo
abitativo ben definito. La popolazione complessiva residente nelle contrade è
stimata in 12682 abitanti (dato del 2005). Di queste contrade, si ricordano le
ville storiche di Sant'Amato, Sant'Onofrio, Santa Liberata, Marcianese, Villa
Stanazzo e Santa Giusta, esistenti sin dal Medioevo, ma accresciutesi di
popolazione case coloniche in stile rurale nel XVIII secolo. Le relative
parrocchie sono di interesse storico, come la chiesa della Trinità in Villa
Andreoli, la chiesa della Madonna degli Angeli a Villa Stanazzo, dove si
verificò un miracolo di un'icona della Madonna, e la chiesa di Santa Maria
d'Iconicella, la chiesa tratturale del XVII secolo prescelta per la
processione natalizia della "Squilla". Altre frazioni, come Marcianese, sono
divenute dei veri e proprio quartieri a sé, ben collegati alla città, con
molti servizi.  
Le contrade di Lanciano da almeno 200 anni sono legate profondamente alla
città nel giorno del "Dono" dell'8 settembre, quando sfilano su carri dai
luoghi di appartenenza, raggiungendo il centro di Lanciano, per recare i loro
prodotti agricoli alla Madonna del Ponte in segno di devozione.

Il commercio ha sempre avuto un ruolo importante nella storia di Lanciano, a
partire dalle già citate fiere, che si svolsero regolarmente dal XIII al XVII
secolo, sino al periodo del decadimento durante il governo spagnolo. Le fiere
riguardavano il commercio di vari prodotti agricoli, ittici, mercanzia varia,
poiché la città era un crocevia lungo il grande tratturo che dalla montagna
conduceva alla Puglia, mediante la val di Sangro. Nella città esisteva il
Piano della Fiera, presso il Corso della Bandiera, con relativa gabella del
dazio, e legata questa apertura annuale dei mercati, era il mastrogiurato, di
cui dal 1981 è stata proposta una festa rievocativa che dura tutt'oggi.

Tuttora Lanciano è sede di un complesso fieristico di rilevanza nazionale,
anche se ben distante dalle tradizionali fiere mercantili dei secoli passati.
Si tratta del polo "Lancianofiera", situato in località Re di Coppe, lungo la
strada per Fossacesia, che solitamente accoglie grande affluenza per gli
eventi di tecnologia oppure dell'annuale fiera dell'Agricoltura. Un'economia
industriale imprenditoriale in città iniziò nel tardo Ottocento, qaundo fuori
la città vennero realizzate le fornaci di mattoni per la costruzione di case,
di cui resistono dei fabbricati abbandonati in contrada Santa Liberata; nel
1912 aperse lo stabilimento tessile Tinari, e una decina d'anni dopo, poco
lontano la stazione ferroviaria, nel piano di Sant'Antonio di Padova, il
calzificio Torrieri, ancora oggi in piedi e in parte usato, all'epoca era uno
dei più importanti della provincia di Chieti per il suo stile all'avanguardia.  
Nel 1933 aperse lo stabilimento di Tabacchi presso il viale dei Cappuccini,
allargatosi nel 1968, dopo un breve periodo di crisi che implicò anche un
ricordato sciopero delle operaie donne, da parte dei cittadini locali; chiuso
definitivamente negli anni '80, è stato abbattuto, e oggi vi sorge sopra un
complesso residenziale a quattro torrioni, e una recente targa commemorativa
con fotografie, apposta sul viale, ne ricorda la storia.

Il secondo periodo industriale di Lanciano è iniziato negli anni '50-'60 con
l'apertura dei primi fabbricai nel quartiere dei Cappuccini, a confine col
territorio di Marcianese, di cui si ricordano stabilimenti all'ingrosso, e
fabbriche varie, come l'Allegrino, la Pozzolini, la Di Donato, l'Ucci, quasi
tutte andate in crisi e in conseguente fallimento, nei primi anni '90, per il
rinnovamento sempre più globalizzato del mercato regionale ed europeo. Questo
periodo può considerarsi quello di chiusura delle principali attività
imprenditoriali autonome nella città di Lanciano, ingoiate dal grande mercato
internazionale.

Lanciano oggi, è il punto di riferimento commerciale per tutto il suo
comprensorio (ingrosso e grande distribuzione organizzata). Infatti il terzo
polo industriale della città sorge in località Pagliaroni, a confine coi
comuni di Rocca San Giovanni e Treglio, dove si trovano molti stabilimenti di
vari prodotti, e industrie.

Negli anni settanta in Val di Sangro, nel comune di Atessa, sono stati
costruiti due grandi insediamenti industriali: uno della Honda e uno della
Sevel, una joint venture tra Fiat e PSA per la produzione di veicoli
commerciali leggeri. Questi stabilimenti hanno portato allo sviluppo di un
folto indotto di piccole e medie imprese specializzate, cresciute nel tempo
fino a rendere la Val di Sangro la prima realtà industriale dell'Abruzzo. Da
ciò sono discese ricadute economiche positive per tutti i comuni del
comprensorio.

Non va trascurato il ruolo dei settori tradizionali: l'agricoltura e
l'artigianato. La prima si basa sulla coltivazione di ulivi e vigne, da cui
deriva una buona produzione di olio e vino (certificata da marchi DOP e DOC).
Il secondo sta ritornando in auge soprattutto per quanto riguarda le
terrecotte, un settore in cui Lanciano vanta una tradizione secolare, oltreché
per la tradizionale produzione di mobili rustici e per l'arte orafa.[56]

Un ruolo fondamentale nello sviluppo economico di Lanciano è stato svolto dal
1961 ad oggi dal Consorzio Autonomo Ente Fiera di Lanciano[57], costituito dal
Comune di Lanciano, Provincia di Chieti, Regione Abruzzo, Camera di Commercio
di Chieti, Banca Popolare dell'Emilia-Romagna e Consorzio Agrario d'Abruzzo.
Nel 1995 il Consorzio, con una specifica legge della Regione Abruzzo è stato
dichiarato polo fieristico regionale abruzzese ed ha assunto la denominazione
commerciale di Lancianofiera, con cui promuove ogni anno numerose rassegne
nell'area espositiva di località Iconicella. La manifestazione più importante
è la Fiera Nazionale dell'Agricoltura, giunta nel 2011 alla 50ª edizione, che
si svolge ogni anno nel mese di aprile. Sono circa 600 le ditte italiane ed
internazionali che partecipano alla rassegna, diventata la principale
dell'Italia centromeridionale. Tra le altre fiere vanno ricordate "Ruote e
Motori show" sul mondo delle 2 e 4 ruote, "Abitare Oggi" sull'edilizia,
arredamento e design, "Agroalimenta" sulle eccellenze agroalimentari italiane.
Ad ogni fiera, da sempre, è legato un ricco programma convegnistico sulle
tematiche di più stretta attualità che riguardano i settori di riferimento.
Nel corso della Fiera dell'Agricoltura, ad esempio, già nei primi anni ottanta
si tennero le prime conferenze sull'agricoltura biologica.

Il turismo a Lanciano è prevalentemente religioso e artistico. La meta più
frequentata da italiani e stranieri è il miracolo eucaristico di Lanciano
situato nel convento di San Francesco d'Assisi, tuttavia il turismo culturale
e artistico riguarda anche tutto il centro storico, per la sua integrità
architettonica, non essendo stata interessata da devastazioni, distruzioni
belliche o manomissioni speculative. Principalmente il centro si riempie di
turisti durante le storiche manifestazioni sacre e civili della città, ossia
durante la Settimana Santa, durante il Natale, durante la festa patronale
della Madonna del Ponte (16 settembre), e durante la fiera del "settembre
lancianese", che ha al centro la rievocazione medievale del Mastrogiurato.

Le principali direttrici di collegamento che attraversano il territorio
comunale sono l'Autostrada A14 Adriatica, con il relativo casello di Lanciano,
la SS 84, la SS 524, e la strada provinciale Lanciano-Atessa.

Lanciano ha una sua stazione ferroviaria sulla Ferrovia Sangritana; un altro
l'impianto, denominato San Vito-Lanciano, sorge lungo la ferrovia Adriatica.
La linea storica della Sangritana, che arriva fino a Castel di Sangro, è
interrotta per ricostruzione dal 2007[58]. La stazione storica di Lanciano,
che conserva ancora i caratteri stilistici storici novecenteschi, è stata
realizzata tra il 1912 e il 1915, prospettante nella Piazza Camillo
dell'Arciprete, all'ingresso del viale della villa pubblica, ed ancora in
parte funzionante, ma molto di meno, dopo che dagli anni '90 al 2011 sono
state interrotti i traffici delle storiche stazioni presso Guardiagrele-
Castelfrentano-Casoli-San Vito Chietino (1864). L'area viene usata per i
servizi essenziali dei viaggiatori, locale di ristoro, e piazzale di
parcheggio delle autolinee urbane ed extraurbane, nei primi anni 2000 è stata
realizzata una seconda palazzina più moderna per ospitare gli uffici
amministrativi e la biglietteria. Il tracciato dei binari della vecchia
stazione tuttavia è ancora ben conservato, e attraversa i quartieri moderni
della città di Santo Spirito e dei Cappuccini, sicché sono stati presentati
vari progetti per un recupero, anche turistico, per essere usufruiti da una
tranvia.

La nuova stazione è stata realizzata nel 2009-2011 in viale Bergamo, sotto il
colle della chiesa di Sant'Antonio di Padova, dotata dei servizi essenziali, 2
coppie di binari, alcuni usati per il deposito vagoni, che successivamente si
riducono a uno solo, per allacciarsi alla stazione di San Vito Marina, e
collegarsi alle tratte della ferrovia Adriatica Ancona-Foggia, a nord andando
verso Ortona-Pescara, a sud verso Fossacesia-Vasto.

La mobilità all'interno del territorio comunale è assicurata da 11 linee di
autobus urbani[59]. Servizi interurbani ed extraurbani collegano Lanciano con
tutte le principali località abruzzesi ed i più importanti centri
italiani[58][60][61][62][63].

La storia della mobilità sulla strada a Lanciano principia nel 1912, quando
iniziarono i lavori della ferrovia Sangritana, termina nel 1915, che collegava
San Vito Chietino sull'Adriaico con Ortona (lungo la strada ferrata Ancona-
Foggia) con i centri della montagna dell'Alto Sangro, arrivando a Castel di
Sangro, per riallacciarsi alla ferrovia Sulmona-Carpinone-Isernia. La ferrovia
storica a Lanciano è stata chiusa nei primi anni 2000, con apertura di una
seconda stazione sotto il colle di Sant'Antonio di Padova, per la nuova tratta
San Vito-Ortona-Pescara ecc., mentre la ferrovia storica viene usata solo
sporadicamente. Il piazzale della vecchia stazione viene tut'ora usato come
autostazione per gli autobus della linea "Sangritana - TUA", mentre la linea
privata DiFonzo Bus usa il Piazzale Memmo o della Pietrosa, nei pressi nel
rione Borgo.

Lanciano è gemellata con:

La principale squadra di calcio cittadina è il Lanciano Calcio 1920, che
milita nel girone B della Promozione Abruzzo. La seconda squadra è l'Athletic
Lanciano invece milita in Prima Categoria abruzzese, girone B. Dal 2012 al
2016, prima del fallimento, la Virtus ha giocato in serie B. Il principale
campo comunale della città è lo stadio Guido Biondi, nel quartiere Cappuccini.

L'Asd Lanciano Special è una società di calcio a 7 composta da ragazzi con
disabilità intellettiva relazionale che partecipa al campionato di quarta
categoria.

Nel campionato di serie C femminile di pallavolo milita la A.s.d. Volley Ball
Lanciano.

Nel campionato di serie C2 di baseball milita la Eagles 29 Baseball Lanciano.

Nel campionato di serie D regionale di pallacanestro milita l'Azzurra Basket
Lanciano .[70]

Nel CIF9, campionato italiano di football americano a 9 giocatori e nella
Senior League, campionato italiano di flag football militano i Goblins
Lanciano.[71]

Lanciano è stata più volte arrivo di tappa del Giro d'Italia di ciclismo:

Altri progetti

