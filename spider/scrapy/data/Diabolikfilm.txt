_**Diabolik**_ è un film italiano del 1968, diretto da Mario Bava.

È ispirato all'omonimo fumetto creato da Angela e Luciana Giussani e riprende
le situazioni di alcuni episodi della serie a fumetti, in particolare quelli
intitolati _Lotta disperata_ , _L'ombra della notte_ e _Sepolto vivo!_.

È considerato da alcuni uno dei migliori film pop degli anni sessanta,[1] un
misto di pop art, optical art, psichedelia e futurismo,[1] ed ha influenzato
film come _CQ_ , diretto da Roman Coppola nel 2001. Coppola ha infatti
dichiarato che il film di Bava gli è servito per dare il "mood audiovisivo" al
suo lungometraggio.[2]

Diabolik ruba dieci milioni di dollari davanti all'Ispettore Ginko,
raggirandolo con l'ausilio di alcuni fumogeni. Fugge quindi a bordo di un
motoscafo e successivamente su una Jaguar nera, inseguito da un elicottero
della polizia. Diabolik entra in una galleria, dove l'attende a bordo di una
Jaguar bianca la fidanzata Eva Kant. I due, seminati i poliziotti, giungono al
loro rifugio sotterraneo.

Intanto il ministro degli interni convoca una conferenza stampa e annuncia il
ripristino della pena di morte per combattere il crimine. Diabolik ed Eva si
recano sul posto, travestiti da giornalisti, e sprigionano del gas esilarante,
provocando le risate di tutti i presenti. Il giorno dopo, il ministro si
dimette e l'ispettore Ginko ordina una retata in grande stile contro l'impero
criminale gestito dal boss Ralph Valmont. Questi è costretto a fare un patto
con l'ispettore Ginko e promette di consegnare Diabolik alla polizia.

Diabolik decide di regalare ad Eva per il suo compleanno una collana di
smeraldi di proprietà di Lady Clark. Immaginando l'intenzione di Diabolik,
l'ispettore Ginko fa circondare il castello di Lady Clark dalla polizia.
Diabolik, indossando un costume bianco al posto del classico costume nero, si
arrampica sulla torre del castello, quindi una volta entrato inganna i
poliziotti inserendo una fotografia davanti alle telecamere e si impossessa,
senza alcun problema, della collana.

Intanto Valmont, grazie alla descrizione di una prostituta, ottiene un
identikit di Eva, quindi la rapisce e chiede a Diabolik come riscatto dieci
milioni di dollari e la collana di smeraldi. I due si incontrano per lo
scambio sull'aereo di Valmont. Lì Diabolik raggira Valmont e si lancia con il
paracadute, trascinandolo con sé. In volo, si fa dire il luogo in cui è
imprigionata Eva. Arrivato sul posto, Diabolik riesce a liberarla e uccide
Valmont, quindi cade in uno stato di morte apparente ingerendo della droga. Si
risveglia all'obitorio, mentre sta subendo un'autopsia, e viene portato via da
Eva, travestita da infermiera.

Il nuovo ministro degli interni mette una taglia di un miliardo di dollari
sulla testa di Diabolik. Questi, per tutta risposta, fa esplodere tutti i
palazzi del fisco, provocando una crisi economica senza precedenti. Il nuovo
ministro delle finanze (l'ex ministro degli interni) appare in televisione,
appellandosi al buon senso dei cittadini, perché spontaneamente si rechino a
pagare le tasse, provocando però l'ilarità generale.

Lo Stato decide di fondere tutti i soldi in un unico lingotto d'oro del peso
di venti tonnellate. Il lingotto viene trasportato su un treno. Diabolik lo
distrugge, facendolo precipitare in mare, quindi si immerge e recupera il
lingotto con un sommergibile, portandolo al rifugio e fondendolo. L'ispettore
Ginko riesce però a localizzare il rifugio e vi fa irruzione. Eva riesce a
fuggire, mentre Diabolik viene investito da un getto d'oro fuso e
immobilizzato.

Eva, vestita a lutto, si reca a rendere l'ultimo saluto al compagno, ridotto
ad una statua. Viene raggiunta dall'ispettore Ginko. Diabolik, approfittando
di un attimo di distrazione di Ginko, fa l'occhiolino ad Eva, dimostrando di
essere ancora vivo, quindi una risata diabolica echeggia nel rifugio.

_Diabolik_ uscì nel 1968 e si inserì nel filone fumettistico italiano,
preceduto da _Kriminal_ , diretto da Umberto Lenzi nel 1966.

Il produttore Dino De Laurentiis acquistò i diritti del fumetto creato dalle
sorelle Giussani e affidò inizialmente la regia a Tonino Cervi.[3] Dopo una
settimana, Cervi venne licenziato.

La produzione si trovava in un periodo di crisi, intanto alle storie di
Diabolik entra a collaborare il fumettista e futuro regista Corrado Farina
amico di Pier Carpi, con conoscenze in famiglia Giussani, che si offrì per la
regia, ma venne rifiutato a causa della poca esperienza, e allora propose, da
fan del cinema Horror italiano, Mario Bava; quindi De Laurentiis offrì la
regia a Bava, poiché era un film che necessitava di molti effetti speciali e
Bava era considerato uno dei migliori effettisti italiani.[4] Bava era reduce
dal film avventuroso _I coltelli del vendicatore_ e accettò la regia,
ottenendo così il budget più alto della sua carriera: 200 milioni di lire.[1]
Budget comunque relativamente basso per gli standard di De Laurentiis.[5]

Per interpretare il personaggio di Diabolik fu scelto inizialmente Jean
Sorel,[3] che però faceva parte del cast scelto da Tonino Cervi, quindi con
l'arrivo di Bava fu sostituito da John Phillip Law, che stava girando
contemporaneamente _Barbarella_ , altro film prodotto da De Laurentiis. Le
riprese di quel film però subirono dei ritardi, quindi De Laurentiis propose a
Law di interpretare Diabolik.[6]

Per quanto riguarda il personaggio di Eva Kant fu inizialmente scelta una
modella sconosciuta, amica di un uomo della produzione.[6] Dopo una settimana
fu però sostituita da Catherine Deneuve.[6] Anche l'attrice francese fu però
sostituita, poiché Bava non gradiva la sua interpretazione e la Deneuve
rifiutava di girare scene di nudo.[6] Sul set arrivò così Marisa Mell, che
ottenne la parte.

Il ruolo dell'ispettore Ginko andò al noto attore francese Michel Piccoli,
mentre il personaggio di Ralph Valmont fu creato appositamente per il film e
fu interpretato da Adolfo Celi, la cui voce è poi doppiata da Emilio
Cigoli.[7]

Le riprese del film iniziarono l'11 aprile 1967 e terminarono il 18 giugno
dello stesso anno.[8]

Sul set ci furono molti screzi tra Bava e De Laurentiis, inerenti soprattutto
le sequenze di violenza che Bava voleva inserire per rimanere fedele al
fumetto. De Laurentiis lo convinse però a smorzarle, temendo le forbici della
censura.[1] Bava ebbe anche alcuni problemi con John Phillip Law, da lui
considerato troppo anonimo.[1]

Il film fu girato in interni agli studi De Laurentiis, a Roma, mentre gli
esterni furono girati tra Tor di Caldano e Torino.[5]

Le scenografie del film erano molto scarne. La grande caverna che fa da
rifugio per Diabolik ed Eva Kant era in realtà vuota. Tutti i dettagli furono
inseriti da Bava tramite fotografie e pezzi di vetro applicate
sull'obiettivo.[1] Quando Law arrivò sul set per girare la sequenza in cui
Diabolik ed Eva entrano con la loro Jaguar nella caverna rimase sorpreso non
vedendo nulla. Chiese quindi a Bava dove fosse la caverna e il regista lo
condusse dietro una macchina da presa e gli fece vedere gli effetti che aveva
preparato.[6] Anche De Laurentiis rimase piacevolmente sorpreso da questi
semplici ma efficaci effetti, tanto da dichiarare: _«Dirò alla Paramount che
questo set ci è costato 200.000dollari!»_.[6]

Al termine delle riprese Mario Bava riuscì nella vera e propria impresa di non
spendere tutto il budget a disposizione.[5] De Laurentiis decise così di
girare un sequel del film, affidandogli nuovamente la regia, ma Bava rifiutò
nettamente: _«Mi ha chiamato per dirigere il seguito. Gli ho fatto dire che
sono ammalato, invalido a letto, permanentemente»_ , dichiarò il regista.[9]
Infatti Bava non solo aveva trovato la lavorazione del film molto faticosa, ma
non era neppure rimasto soddisfatto del risultato finale, perché lui avrebbe
voluto realizzare un film più violento e sanguinario, in linea con il fumetto,
ma De Laurentis si era opposto, perché temeva la censura.

La realizzazione dei manifesti del film, per l'Italia, fu affidata al pittore
cartellonista Renato Casaro.

«Non sa resistere a tutto quello che può prendere, sedurre o portare via...»

Il film uscì in Italia il 24 gennaio 1968. In Francia fu distribuito il 12
aprile 1968.

Il film uscì negli Stati Uniti, nel Regno Unito e in Francia come _Danger:
Diabolik_ , in Spagna come _Diabolik_ , in Germania Ovest come _Gefahr:
Diabolik_ e in Brasile come _Perigo: Diabolik_.[5]

Costato 200 milioni di lire, il film incassò in totale 265 milioni (dunque
recuperando di appena 65 milioni i costi di produzione),[1] un introito assai
inferiore rispetto alle aspettative prefissate, mentre molto più soddisfacenti
furono gli incassi all'estero, in particolare in Francia, paese co-produttore
della pellicola. Comunque, deluso dagli incassi registrati in Italia, De
Laurentiis accantonò l'idea di realizzarne un sequel.[1]

Alla sua uscita, la critica cinematografica italiana si divise sul film.
Tullio Kezich lo ritenne un film stupido,[10] mentre Giovanni Grazzini
scrisse: _«L'amalgama di avventura, di farsa, di sadismo e di nudità ne fa un
film di moda»_.[11]

Sempre nel periodo della sua uscita, suscitò molto scalpore la scelta di
Michel Piccoli per il ruolo dell'ispettore Ginko, poiché tra l'attore e il
personaggio dei fumetti non sussisteva alcuna somiglianza fisica. Pare che le
stesse Sorelle Giussani avessero però suggerito che "Ginko si riconosce per
quello che fa, non per il suo volto". Il giudizio delle creatrici di Diabolik
si rivelò in effetti esatto: le critiche dei fan infatti risparmiarono Piccoli
e si concentrarono su Marisa Mell, identica a Eva Kant ma per nulla in parte.

In tempi recenti il film è divenuto un _cult movie_. Alberto Pezzotta scrive:
_«Pur restando un film su commissione, Diabolik si stacca dalla media degli
analoghi film dell'epoca e riesce dove aveva fallitoModesty Blaise di Joseph
Losey: vale a dire nel trasporre al cinema il mondo dei fumetti adottando lo
stile delle ultime avanguardie artistiche»_.[1] La rivista _Nocturno_ scrive:
_«Gioiello nato per esigenze "alimentari" che, pur restando distante dalla
materia trattata, invita a una rilettura pop del criminale in calzamaglia
inventato dalle sorelle Giussani»_.[3]

All'estero il film fu invece subito amato, soprattutto in Francia. La
prestigiosa rivista francese _Cahiers du cinéma_ apprezzò molto il film,
scrivendo: _«Gli effetti anamorfici, gli sbandamenti di ordine percettivo in
ogni inquadratura, la costante discontinuità spazio temporale, concorrono alla
costruzione di un universo dalla bellezza prorompente, improbabile e
autoritaria»_.[12]

Il film fu apprezzato anche dal noto critico Roger Ebert, che scrisse: _«Forse
perché è meno pretenzioso, Diabolik ha avuto più successo di Barbarella, ed è
anche più divertente»_.[13]

La colonna sonora del film, composta da Ennio Morricone, è stata pubblicata
solamente nel 2001 in due diverse edizioni su CD dalle etichette Pallottola
Foro e Sycodelic. Precedentemente inedita, era stato pubblicato solamente il
brano _Deep Down_ , interpretato da Christy (Maria Cristina Brancucci), come
lato B del singolo _Amore amore amore amore_ , tratto dalla colonna sonora del
film _Un italiano in America_.

Altri progetti

