**Alessandria** (/alesˈsandrja/ ascolta[?·info]; _Lissandria_ in piemontese,
_Lissändria_ in dialetto alessandrino[5], _Alexandria Statiellorum_ o
_Alexandria a Palea_ in latino) è un comune italiano di 93 766 abitanti[3],
capoluogo dell'omonima provincia.

È il terzo[6] comune del Piemonte per popolazione e il primo[7] per
superficie. La città è collocata al centro del triangolo industriale Torino-
Milano-Genova, costituendo quindi un importante nodo di interscambio per le
tre città e per le regioni di cui queste fanno parte.

È la città natale di Umberto Eco.

Sorge a circa 100 metri s.l.m. nella pianura alluvionale formata dai fiumi
Tanaro e Bormida, in prossimità del loro punto di confluenza. Grazie alla sua
posizione al centro del triangolo Torino-Genova-Milano, la città costituisce
un importante nodo autostradale e ferroviario con scalo di smistamento di
testa, situato nel sud-ovest della stazione viaggiatori. È servita
dall'autostrada A21 e dall'autostrada A26. È una città caratterizzata da
lunghi e ampi viali a più corsie e da grandi ed ariose piazze.

Alessandria è caratterizzata da un clima tipicamente padano con inverni freddi
e nebbiosi ed estati calde ed afose. Le piogge non sono molto abbondanti
(circa 600 mm), e cadono prevalentemente in autunno ed in primavera.
Alessandria ha un clima più continentale rispetto al resto del Piemonte. Gli
inverni, a causa del maggior numero di giorni nebbiosi, tendono ed essere più
rigidi (media di +0,4 gradi a gennaio), mentre le estati sono afose ma molto
più soleggiate e secche: il mese più caldo, luglio, ha una temperatura media
di +24 gradi ed è anche il più siccitoso, con 32 mm di pioggia spesso
concentrati in uno o due temporali (al culmine dell'estate le perturbazioni
atlantiche tendono a scorrere molto più a nord).

«Alessandria non è stata fondata da un giorno all'altro come vuole la
leggenda. È stata una impresa collettiva, lenta, faticosa, risultato di
collaborazione da parte di genti diverse.»

La città di Alessandria[9] si fondò in un primo momento dall'unione demica di
_Gamondium_ (Gamondio), _Marenghum_ (Marengo) e _Bergolium_ (Bergoglio).
Questo si evince nel testo dei reclami contro Cremona del 1184 dell'imperatore
Federico ove indica i promotori ed autori della fondazione della nuova città:
" _de tribus locis, Gamunde vicelicet et Meringin et Burgul_ ". Non è
descritto il nome del luogo dell'incontro, anche se pare già indicato con una
certa precisione nella specificazione del sito sul Tanaro dove il
trasferimento fu più breve: Bergoglio[10]. Ai tre luoghi citati si aggiunsero
in seguito _Roboretum_ (Rovereto), _Solerium_ (Solero), _Forum_ (Villa del
Foro), _Vuilije_ (Oviglio) e _Quargnentum_ (Quargnento). In questo le
popolazioni furono supportate, economicamente, dalla "Superba" e dai comuni
della Lega Lombarda in contrasto con il marchesato del Monferrato, principale
alleato di Federico Barbarossa.

La data ufficiale di fondazione di Alessandria è il 3 maggio 1168, anche se in
quel momento ha già raggiunto una configurazione topografica, urbanistica ed
amministrativa definita. Il nome "Alessandria", confermato in seguito, sarà
assunto in onore di Papa Alessandro III, ampio sostenitore delle azioni della
Lega Lombarda contro il Sacro Romano Impero e che aveva scomunicato Federico
Barbarossa.

Il 29 ottobre 1174 Alessandria subì un attacco delle forze imperiali che
avevano già espugnato nei mesi precedenti Susa ed Asti e che però rimasero
bloccate di fronte al fossato che circondava la città: cominciò così un lungo
assedio che terminò il 12 aprile 1175, Venerdì santo, con la resa degli uomini
del Barbarossa. Nel 1183 dopo la Pace di Costanza e su ordine dell'Impero, la
città assunse il nome di _Cesarea_ , mantenendolo però per un breve periodo.
Nel 1198 divenne Libero comune.

Nel Medioevo Alessandria per oltre due secoli mantenne la condizione di libero
comune entrando in conflitto con le vicine Casale, che era ancora parte del
Marchesato del Monferrato, con Asti e con Pavia, le quali temevano una sua
possibile espansione. La città, conosciuta allora con il nome di **Alessandria
della palude** , passò in seguito sotto la protezione dei Visconti e
successivamente sotto il Ducato di Milano. Fu probabilmente sul principio del
XIII secolo che si stabilirono nella città gli ebrei, dove vi fondarono con
l'andare del tempo una sinagoga. Ad Alessandria, nel 1391, fu combattuta una
delle più sanguinose battaglie dell'Italia medievale, dove l'esercito
Visconteo, guidato da Jacopo dal Verme, sbaragliò i francesi comandati dal
conte d'Armagnac.

Nel 1707 fu conquistata dal Principe Eugenio, finendo così, dopo il trattato
di Utrecht del 1713, nelle mani dei Savoia. Alla fine del Settecento l'intero
Piemonte fu colpito dalle battaglie conseguenti alle mire espansionistiche di
Napoleone Bonaparte e se già dopo l'armistizio di Cherasco l'influenza
dell'imperatore corso era tangibile, nel 1802, dopo la battaglia di Marengo
(vinta dalle truppe napoleoniche), Alessandria fu ufficialmente annessa alla
Francia assieme a tutta la regione, diventando capoluogo del Dipartimento di
Marengo. Successivamente, nel 1814, la città venne conquistata dagli austriaci
e il 30 maggio di quello stesso anno, dopo il trattato di Parigi, rientrò a
far parte del Regno di Sardegna in quanto restituita ai Savoia.

Il 10 marzo 1821 l'insurrezione partì da Alessandria. La città per la sua
importanza strategica, era il perno intorno a cui dovevano ruotare le
operazioni della congiura ed è lì che i patrioti iniziarono a convergere da
ogni parte. La scintilla partì proprio dai dragoni del re sabaudo. Promotore
del moto costituzionale, Giacomo Garelli, un ex ufficiale dell'esercito
napoleonico. Il comandante Isidoro Palma comandante della Brigata Genova,
occupò la cittadella nella notte tra il 9 e il 10 marzo con Dragoni del Re,
insieme alla Brigata Genova e a un gruppo di volontari armati; il capitano
delle porte fu costretto a consegnare le chiavi e venne arrestato il
comandante. Guglielmo Ansaldi, comandante in seconda della Brigata Genova,
proclamava la liberale Costituzione di Spagna, e sul pennone si innalzò la
bandiera tricolore. All'alba del giorno seguente le artiglierie annunciarono
la vittoria della libertà: la bandiera tricolore sventolava sulle torri del
forte e si creò un comitato governativo provvisorio.

È l'episodio che Giosuè Carducci descrive nei versi di _Piemonte_ , in _Rime e
Ritmi_ : « _Innanzi a tutti, o nobile Piemonte, quei che a Sfacteria dorme e
in Alessandria diè a l'aure primo il tricolore, Santorre di Santarosa_ ».[11]
Durante il Risorgimento, Alessandria fu un importante centro liberale.
Nell'ottobre 1859 fu scelta come capoluogo di provincia di una delle prime
quattro province piemontesi, per una fetta di territorio che comprendeva anche
l'astigiano. Il 25 luglio 1899 diventò la prima città italiana capoluogo di
provincia ad essere governata da una Giunta a maggioranza socialista: quel
giorno venne infatti eletto sindaco della città l'orologiaio Paolo Sacco.

La nascita delle ferrovie e l'incremento dei commerci nell'Italia
settentrionale alla fine dell'Ottocento, trasformarono Alessandria in uno dei
punti nevralgici per il mercato italiano. Per la sua posizione, al centro dei
collegamenti tra Torino, Milano e Genova, in questo periodo la città conobbe
un grande incremento demografico. Sotto il fascismo Alessandria mantenne la
sua importanza; negli anni trenta furono eretti importanti edifici pubblici e
opere architettoniche, come il Dispensario Antiturbercolare, progettato da
Ignazio Gardella e il Palazzo delle Poste e dei Telegrafi, progettato
dall'architetto Franco Petrucci e decorato dai mosaici di Gino Severini.

Nel corso della seconda guerra mondiale, la città subì ripetuti e pesanti
bombardamenti aerei e la sua Sinagoga fu saccheggiata e parzialmente distrutta
dai fascisti nel dicembre 1943. Nel dopoguerra Alessandria seguì le sorti
dell'Italia settentrionale, conoscendo inizialmente quello sviluppo e quella
forma di benessere che si diffuse nel nord nel corso degli anni sessanta con
il boom economico, conoscendo anche l'immigrazione della gente proveniente
dalle regioni del sud e arrivando a superare i 100 000 abitanti nel 1970.

Successivamente, quando gli effetti del boom economico rientrarono,
Alessandria conobbe un calo demografico. La città venne anche scossa dai fatti
di cronaca a sfondo politico che insanguinarono l'Italia degli anni settanta:
il 9 e il 10 maggio 1974, una rivolta interna al carcere si risolse
tragicamente, con 7 persone morte e 14 ferite: quest'episodio fu ricordato
come la "Strage di Alessandria". Inoltre, fu in una cascina nei pressi della
città piemontese che si tennero le prime riunioni del gruppo delle Brigate
Rosse ed ebbe luogo il sequestro Gancia.

Il 6 novembre 1994 Alessandria fu pesantemente colpita da una grave alluvione
che la investì per buona parte sommergendo ampie zone residenziali
(specialmente i quartieri Orti, Rovereto, Borgoglio, Borgo Cittadella, Astuti
e San Michele) e varie frazioni. L'alluvione, che fu causata dallo
straripamento del fiume Tanaro, provocò anche la morte di undici persone oltre
a danni ingentissimi sia alle abitazioni private che alla struttura economica
cittadina. Nel 1998 diventò sede, assieme a Novara e Vercelli, dell'Università
degli studi del Piemonte Orientale "Amedeo Avogadro".

Il centro della città è caratterizzato dalla vastità di piazza della Libertà,
anticamente _Platea Maior_. La piazza d'armi voluta da Napoleone fu ottenuta
mediante la demolizione, avvenuta nel 1803, dell'antica cattedrale del XIII
secolo opera dell'architetto Ruffino Bottino. Agli inizi degli anni 2000 sono
stati portati alla luce i resti delle fondamenta per studi di approfondimento
e poi ricoperti. Al centro di essa sorge la statua di Urbano Rattazzi, opera
di Ferruccio Pozzato, che sostituisce la fusione più antica di Giulio
Monteverde, demolita per ricavarne metallo nel 1943, durante la seconda guerra
mondiale.

Abitanti censiti[15]  

Al 1º gennaio 2017, risultano residenti ad Alessandria 13.270 immigrati, il
14,1% della popolazione, suddivisi in 3.690 europei comunitari e 9.580
stranieri non comunitari ed extra-europei. I gruppi più numerosi sono i
seguenti:[16]

La religione più diffusa tra gli abitanti di Alessandria è il cristianesimo,
soprattutto con la sua confessione cattolica. Tuttavia sono presenti
molteplici minoranze sia di antica origine, come quella giudaica, sia come
diretta conseguenza dell'immigrazione. Le minoranze più diffuse sul territorio
sono:

La città di Alessandria è citata nella _Divina Commedia_ di Dante:

«Quel che più basso tra costor s’atterra  
guardando in suso, è Guiglielmo, marchese,  
per cui e Alessandria e la sua guerra  
fa pianger Monferrato e Canavese»

Liceo classico Giovanni Plana

Insieme a Novara e Vercelli, Alessandria è sede dell'Università del Piemonte
Orientale. Qui infatti sono dislocati tre dei sette Dipartimenti che
compongono l'Ateneo (di cui tre in comune con le altre sedi): il Dipartimento
di Scienze e Innovazione Tecnologica, il Dipartimento di Giurisprudenza e
Scienze Politiche, Economiche e Sociali, il Dipartimento di Studi per
l'Economia e l'Impresa ed il Dipartimento di Studi Umanistici. Ad Alessandria
vi è inoltre una sede del Politecnico di Torino.

Alessandria è sede del Conservatorio Statale di Musica "Antonio Vivaldi".
Nasce come scuola di musica gratuita il 30 dicembre 1858, grazie al supporto
dell'amministrazione comunale dell'epoca. Intorno al 1880 la scuola venne
ingrandita e il 16 novembre 1892 il consiglio comunale fissò un regolamento in
58 articoli, il nome venne cambiato in Scuola di Musica e Canto Corale, per
regio decreto ente morale. Il 4 aprile 1928 si trasforma in Civico Liceo
Musicale e nel 1955 si trasferisce in un'ala del Palazzo Cuttica di Cassine. A
partire dall'anno scolastico 1969/70, diventa Conservatorio Statale con -
inoltre - la scuola media annessa.

La tradizione teatrale alessandrina è stata nei secoli molto florida.

Nel nuovo clima politico creatosi all'indomani del Trattato di Utrecht, la
città di Alessandria trovò nuovi spunti e nuovi stimoli per la vita sociale
cittadina. In questo contesto il Marchese Don Filippo Guasco Gallarati di
Solerio decise di incorporare un piccolo teatro pubblico nel suo palazzo
Guasco. Nasceva così il primo teatro cittadino. Il 27 marzo 1729 il re di
Sardegna Vittorio Amedeo II consegnò al marchese Guasco le regie patenti per
l'apertura e la gestione del suo teatro.

Nel settembre dello stesso anno, alla presenza del principe ereditario Carlo
Emanuele, il teatro venne inaugurato ufficialmente con una rappresentazione
d'opera di rilievo. L'unica testimonianza di quel periodo è la cosiddetta
"Cronaca Bolla" che così commenta l'evento musicale dell'inaugurazione del
teatro: " _Oh quanto meno avrebbe egli contribuito al pubblico bene della
città, se avesse impiegato il di lui contante (!!) ed il bel talento, ond'è
fornito, in qualche più proficuo ritrovamento!_ ".

Nel 1766 la sorda avversione della borghesia e del clero contro il teatro finì
per stancare i marchesi di Solerio. In quell'anno ebbe luogo l'ultima recita
della Semiramide di Pietro Metastasio, quindi il teatro venne chiuso
definitivamente e i marchesi consegnarono le regie patenti ai decurioni perché
venissero riutilizzate per il teatro Municipale di futura nuova costruzione.

Il teatro municipale venne costruito all'interno del palazzo di città o
palazzo rosso (il palazzo del municipio). Si può ancora notare il foyer del
teatro che ospita l'Ufficio per le relazioni con il pubblico.

Le regie patenti ed i privilegi che furono propri del teatro Guasco vennero
trasferiti per il teatro Municipale. La posa della prima pietra avvenne il 6
settembre 1772, e tre anni più tardi l'architetto Giuseppe Caselli consegnò
alla città le chiavi del nuovo teatro. La sera del 17 ottobre 1775 per la
prima volta il sipario del municipale venne alzato. Dal palco si poteva
ammirare il perfetto emiciclo della sala disposta a ferro di cavallo con
quattro ordini di palchi e sopra di essi un piccolo loggione. Il teatro aveva
circa 1500 posti a sedere. L'opera scelta per la sera di inaugurazione fu
l'opera seria "Antigona" su libretto di G. Roccaforte e musicato da Giuseppe
Ferdinando Bertoni.

Interessante notare che i palchi furono acquistati dalle famiglie alessandrine
più importanti per censo, posizione sociale e politica. Il 28 giugno 1775 gli
88 palchi disponibili vennero estratti a sorte e assegnati dal governatore
della città ai 60 acquirenti. Esiste un elenco, databile a seguito della
battaglia di Marengo durante il periodo napoleonico, dei proprietari dei
palchi del teatro Municipale, conservato presso l'Archivio di Stato di
Alessandria.

Uno dei più noti direttori d'orchestra dell'Ottocento che onorò il podio del
municipale di Alessandria, fu il M° Antonino Palminteri. Per la prima de
_L'Amico Fritz_ , Anfione, giornalista della _Gazzetta di Torino_ , nel maggio
1896 così si esprime:"Bene i comprimari ed i cori; l'orchestra attenta,
disciplinata, rende tutti i coloriti, tutte le fioriture, e di ciò va dato
merito speciale al maestro Antonio Palminteri, concertatore scrupoloso,
direttore energico e sicuro".[35].

La vita del municipale terminò nel 1944 quando, durante il bombardamento del
1º maggio, il teatro e la relativa ala del palazzo del municipio vennero
irrimediabilmente compromesse da un incendio.

La struttura di maggiore interesse risulta, oggi, essere il Teatro Comunale
che costruito tra il 1969 e il 1978 dispone di circa 1200 posti a sedere nella
sala principale. Sono presenti anche 2 sale secondarie: la sala Ferrero e la
sala Zandrino.

Il Teatro Comunale venne chiuso in via precauzionale il 2 ottobre 2010 a causa
dell'inquinamento da polvere d'amianto. Esso era presente nell'impianto di
riscaldamento, nei rivestimenti delle poltrone e in grande quantità nella
stessa aria del Teatro. I lavori di bonifica vennero sospesi dopo pochi mesi e
ripresero solo nel 2013 grazie al contributo della Fondazione Cassa di
Risparmio di Alessandria. I lavori di bonifica sono terminati, tuttavia non
tutta la struttura è agibile a causa della mancanza degli arredamenti. Ad oggi
tra le sale della struttura solo sala Ferrero è agibile.

Qui di seguito l'elenco degli altri teatri cittadini che si sono nei secoli
susseguiti:

I piatti rappresentativi della città di Alessandria, oltre alle portate di
tipica matrice piemontese, sono:

Fra i dolci tipici, che hanno ricevuto la denominazione comunale d'origine, si
trova il Lacabòn, a base di miele e albume, venduto durante la festa di santa
Lucia e sant'Antonio; cannoncini e bignè, tartufata ed amaretti, polenta dolce
di Marengo, meardini, e gallinotti al rum, mandrugnin, nugatelli, torta
albanese e farciò.[37]

Le suddivisioni di Alessandria sono articolate in cinque circoscrizioni,
ripartite in nove quartieri e quattordici frazioni[39][40][41]:

Alessandria fu storicamente suddivisa in 4 quartieri: Gamondio, Marengo,
Bergoglio e Rovereto[43]. Gamondio, Marengo e Rovereto si trovavano sulla riva
destra del Tanaro, mentre Bergoglio sulla riva sinistra. Quest'ultimo fu raso
al suolo nel 1728 per lasciare spazio alla costruzione della nuova Cittadella
militare.

Dopo la distruzione di Bergoglio del 1728, il centro di Alessandria passò da
tre a quattro quartieri con la suddivisione in due quartieri dell'antico
Gamondio.

Dal 1859 al 1926 Alessandria fu divisa in due mandamenti. Il primo mandamento
comprendeva la città compresa entro le vecchie mura, oltre alle località di
Orti, Valle San Bartolomeo, Valmadonna e San Michele. Il secondo mandamento
comprendeva tutta la restante parte del comune fuori le mura, ossia le
località di Cristo, Casalbigliano, Villa del Foro, Cantalupo, Spinetta,
Castelceriolo, Lobbi, Cascinagrossa, Mandrogne, San Giuliano vecchio, San
Giuliano nuovo, Portanova, Retorto, Castelferro.

Alessandria nella seconda metà del XX secolo fu ripartita in 5 Circoscrizioni
a loro volta divise in 23 Quartieri.

Per quanto riguarda l'artigianato, rinomata è la realizzazione di cappelli,
soprattutto i cilindri fatti ancora a mano, oltreché la lavorazione
dell'argento a fini artistici.[44]

La città è servita dalle autostrade A21 e A26, con i relativi caselli
denominati _Alessandria Est_ , _Alessandria Ovest_ e _Alessandria Sud_ ,
nonché dalla strada statale 10 Padana Inferiore, dalla strada statale 35 bis
dei Giovi e dalla strada provinciale 83.[45]

La stazione di Alessandria è un importante nodo posto sulla ferrovia Torino-
Genova e capolinea delle linee per Piacenza, per Novara, per Pavia, per
Cavallermaggiore, per Ovada e per San Giuseppe di Cairo.

L'impianto è servito da treni regionali svolti da Trenitalia nell'ambito del
contratto di servizio stipulato con le regioni Liguria e Piemonte e da treni a
lunga percorrenza organizzati anch'essi da Trenitalia.

Esistono anche impianti minori che servono le frazioni di Cantalupo, Spinetta
e Valmadonna

In passato la rete su ferro era completata dalle tranvie Alessandria-
Altavilla, in esercizio fra il 1883 e il 1935, Alessandria-Casale Monferrato
(1880-1935) e Alessandria-Sale (1880-1933).

L'aeroporto di Alessandria[46] è situato a nord della città, è intitolato alla
memoria del comandante Massimo Bovone ed è dotato di una pista in erba lunga
640 m. Non effettua servizi passeggeri di linea.

La città è servita da una rete di autolinee gestite da inizio 2017 dalla
società AMAG Mobilità-Linee, dopo il fallimento di ATM Alessandria. La rete ad
oggi è strutturata in: -Linee urbane: 2-3-4-5-A/C-B -Linee suburbane
6-10-11-13-14 -Linee extraurbana 13/A- AL/VALENZA -servizio a chiamata Eccobus

Fra il 1913 e il 1952 era attiva una rete tranviaria urbana, gestita dalla
Società Anonima Elettricità Alessandrina (SAEA), poi sostituita da una rete
filoviaria, a sua volta soppressa nel 1974.

Nel 2012 il comune di Alessandria ha dichiarato il dissesto finanziario.[47]

Alessandria è gemellata con:

Esiste inoltre un rapporto di collaborazione con Alba Iulia

Dal 1859 al 1927 Alessandria fu capoluogo di circondario, oltre che di due
mandamenti (schemativamente uno _intra muros_ e l'altro _extra muros_ ).

Alessandria fu una delle prime città a vedere la nascita di squadre
calcistiche già sul finire del XIX secolo. La maggiore squadra di calcio
cittadina è l'U.S. Alessandria, nata nel 1912, dalla caratteristica maglia
grigia. Gioca le sue partite casalinghe allo Stadio Giuseppe Moccagatta, in
Spalto Rovereto. La squadra, dopo un periodo economicamente poco felice, si
trova in Lega Pro, ma vanta un passato onorevole: tra le altre cose, sfiorò la
vittoria dello scudetto nel 1927-1928 e partecipò, nel 1929-1930, al primo
campionato di Serie A, giungendo sesta; nel vivaio della squadra crebbero
campioni come i campioni del mondo Luigi Bertolini e Giovanni Ferrari, oltre
al Pallone d'oro Gianni Rivera. Nella stagione 2007-2008, l'Alessandria
Calcio, prima in classifica del girone A della Serie D, ha raggiunto
l'obiettivo della promozione in C, vincendo il campionato con 6 giornate di
anticipo. Nella stagione 2008-2009, pur non avendo superato i play off, dopo
un lungo periodo alla testa della classifica di C2, si è avvantaggiata di un
ripescaggio ed ha ottenuto una nuova promozione. Alessandria ha anche una
squadra di calcio femminile, che ha militato nel campionato di Serie B,
ottenendo matematicamente, con giornate d'anticipo, la promozione in Serie A2.

La città ha una grande tradizione ciclistica: Il primo velocipede venne
portato in Italia proprio ad Alessandria dall'industriale birraio Carlo
Michel, proveniente dalla Esposizione internazionale di Parigi del 1867. Nel
1876 il numero degli appassionati al nuovo mezzo di locomozione era così
cresciuto da consigliare la costituzione di una Società Velocipedistica poi
C.V.A. (Circolo Velocipedisti Alessandrino). Venne organizzato il Gran Premio
Città di Alessandria e numerose corse su pista. La nuova pista con curve
rialzate fu costruita nel 1890 a Porta Savona. In seguito al piano regolatore
dei primi anni del Novecento la pista venne eliminata. Rimase però, all'intero
quartiere, il nome "Pista". Ad Alessandria crebbero grandissimi campioni come
Costante Girardengo, Fausto Coppi, Giancarlo Martini e Giorgio Zancanaro. Per
6 volte Alessandria è stata sede di arrivo di tappa del Giro d'Italia: la
prima nel 1929, l'ultima nel 1984. Nel 1956 e nel 1967 vi giunse la prima
tappa della "corsa rosa". In altre due edizioni, nel 1979 e nel 2006,
Alessandria ha ospitato il Giro come sede di partenza di tappa.

Tappe del Giro d'Italia con arrivo ad Alessandria

La prima formazione del 1983 è stata quella dei _Saint George Knights_. In
seguito il nome è stato cambiato in _Knights_ ; ed infine dal 2001 il nome è
quello dei Centurions Alessandria. La squadra ha militato in Serie B e nel
campionato CIF9, giungendo ai playoffs nel 2012. Nel 2013, con la cessata
attività dei Centurions, il football americano rimane nella città di
Alessandria con il nome dei _Bears_. La compagine si allena nel campo comunale
di Castelceriolo.

La Delta Basket 92, squadra di pallacanestro femminile, partecipò nel 2002
all'Eurocoppa, diventando così la prima squadra di Alessandria a disputare una
competizione europea di alto livello. La storia della società si concluse però
nel 2004, con il fallimento. Sul finire degli anni settanta anche il basket
maschile aveva vissuto esperienze di qualche rilievo con l'approdo in Serie A2
della Superga Alessandria (1978) allenata da Massimo Mangano. Al tempo mancava
ad Alessandria un adeguato palasport, e la squadra avrebbe dovuto "giocare in
trasferta" almeno 3 o più stagioni (in attesa dell'approvazione e poi
costruzione del palasport). Fu visitato anche il nuovo palasport Taliercio di
Mestre appena realizzato, nonché la squadra ed il fortissimo settore
giovanile, il numerosissimo pubblico al seguito e gli altri vantaggi di detta
formazione mestrina, che invece era appena retrocessa in B dopo uno spareggio,
pertanto la società alessandrina optò per la fusione con tale società,
trasferendo la squadra ed i diritti alla partecipazione al campionato di serie
A2 al Basket Mestre. La maggiore realtà cestistica alessandrina milita nel
campionato di DNB, il quarto livello della pallacanestro nazionale.

Alessandria ha anche un sua tradizione pallavolistica; ospitò la prima gara
interna della Nazionale maschile, il 16 luglio 1948 e l'esordio assoluto della
Nazionale femminile, il 7 aprile 1951. Per diversi anni la città fu la sede
centrale della Lega Nazionale Pallavolo Serie B. Nei primi anni cinquanta la
Borsalino Pallavolo sfiorò più volte la conquista del campionato maschile.
Anche la squadra femminile, la Saves mancò di poco lo scudetto nei primi anni
sessanta. È di Alessandria Matteo Martino, pallavolista della nazionale
italiana.

Alessandria è sede della APD Rugby Alessandria,[49] club italiano di rugby a
15. Fondato nel 1946 come _Audace-Mino_ e rinominatasi nel 1971 _Dopolavoro
Ferroviario Rugby Alessandria_ , ebbe il suo periodo di maggior rilievo negli
anni cinquanta quando raggiunse la serie A. Dopo alterne vicende nelle serie
inferiori, milita nel girone piemontese della serie C. Disputa i suoi incontri
interni al campo del Dopolavoro Ferroviario, e il suo colore sociale è il
grigio.

Altri progetti

