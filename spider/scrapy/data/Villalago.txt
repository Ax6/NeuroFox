**Villalago** ( _La Vìlla_ in abruzzese[3]) è un comune italiano con 541
abitanti nella provincia dell'Aquila in Abruzzo. Posta in posizione dominante
rispetto alle Gole del Sagittario sotto il gruppo montuoso del Monte Genzana,
fa parte della Comunità montana _Peligna_ e dei Borghi più belli d'Italia.

In località San Pietro, presso il sito dove sorgeva l'omonimo monastero
benedettino (sec. XI-XVI) fu ritrovata un'epigrafe romana, databile al massimo
al II secolo d.C.

In località Villa Vecchia, collina a circa mezzo chilometro a est
dell'abitato, Antonio De Nino segnalò nel 1890 generici avanzi di un "recinto
di età primitiva", in un'area da sempre costellata di ritrovamenti fittili,
monete e altri manufatti, sparsi tra i terrazzamenti moderni realizzati per
uso agricolo[4] e l'ammasso caotico delle rocce staccatesi dalla frana di
Monte Genzana, all'origine del Lago di Scanno.

Secondo alcuni studiosi questi avanzi di "recinto" (oggi non più
identificabili) sarebbero stati traccia di mura appartenenti a un antico
insediamento fortificato di origine peligna, vista la particolare posizione
elevata rispetto all'area circostante.[5]

Sempre Antonio De Nino segnalò nell'anno 1900 il ritrovamento fra le contrade
Casale e Porcile di resti di un pavimento con residui di muri e statuaria
bronzea. Il materiale raccolto comprendeva 26 statuette di Ercole, clavate e
con "leonté" (pelle di leone), due delle più grandi erano meglio lavorate e
avevano sul capo, a mo' di cuffia, la testa della "leonté". Di una statua
riaffiorarono anche un piccolo piede maschile, di buona fattura, e il
frammento di un altro suo piede. Una clava, classico simbolo di Ercole,
avrebbe suggerito l'esistenza di una seconda statua.

Gli altri reperti bronzei recuperati furono un idolo muliebre privo di
avambraccio destro e col braccio sinistro coperto da un manto, due dischetti
di bronzo probabili parti di ornamentazione e, infine, un piccolo bue (altro
richiamo al culto di Ercole) di discrete fattezze, appena danneggiato solo sul
«piede» posteriore sinistro. Nel complesso il materiale raccolto faceva
intendere di trovarsi in presenza di un piccolo luogo di culto dedicato a
Ercole, assai diffuso nella Valle del Sagittario e nella Conca di Sulmona.[4]

Non si hanno notizie certe e documentate dalla caduta dell'Impero romano
d'Occidente al periodo delle invasioni barbariche. Durante il periodo
longobardo Villalago fu annessa al Ducato di Spoleto. In questo periodo il
contado peligno divenne regione valvense.[6]

Intorno all'VIII secolo incomincia ad essere menzionata la valle del
_Flaturno_ , che viene citata nel _Chronicon Volturnense_ tra i beni che il
duca di Spoleto Ildebrando offre all'Abbazia di San Vincenzo al Volturno: dal
documento del _Chronicon_ si evince che in questa valle esisteva una _curtis_
riferibile ad un monastero di Pescina. Nell'874 venne fatto un censimento
della popolazione di Flaturno da cui si rilevò che vi abitavano circa 500
persone suddivise in nove _villae_. Successivamente una località di Flaturno è
citata in un documento del 996 riferibile ad una cessione di terreni.

Attualmente si possono collocare 5 delle nove ville citate nell'874: _Selectu_
(sita in località valle di Santa Maria presso Castrovalva), _Campilu_ (a nord-
nord-est di Cocullo nella valle alluvionale del rio Pezzana in località Santa
Maria di Campo), _Cesa_ (identificabile con Le Cesa presso Castrovalva [prima
ipotesi], oppure Cesa, Le Cese o Valle di Cesa presso la riva sinistra del
Sagittario [seconda ipotesi], oppure Cesa dei Fiori o Cesa Tiberio sempre
presso la riva sinistra del Sagittario [terza ipotesi]), _Buxi_ (Passo di
Bussi presso la riva destra del Sagittario), _Connei_ (toponimo presente nella
zona Fonticino presso Castrovalva); 4 Ville sono ancora da identificare:
_Miscella_ , _Macranu_ , _Fefile_ e _Mebio_. Tuttavia queste località
(perlomeno quelle finora identificate) oggi si trovano fuori dal territorio
comunale di Villalago, tra Anversa degli Abruzzi, la frazione Casali di
Cocullo e Castrovalva, ma Alfonso Colarossi-Mancini ipotizza che Flaturno sia
identificabile nella stessa Villalago[7].

Tra la fine del X secolo e il primo ventennio del secolo seguente San Domenico
abate abitò nei pressi di Villalago, in località Plataneto o Prato Cardoso
dove eresse un altare in onore della Trinità. Successivamente, su richiesta
dei conti di Valva, costruì il Monastero di San Pietro in lago o di san Pietro
_de Lacu_ , richiesta di cui si ignora la data esatta perché l'atto di
donazione è andato smarrito o distrutto, tuttavia si può affermare che questo
sia avvenuto tra il 1001 e il 1026. Nel 1065 il Monastero è rappresentato
sulla porta bronzea dell'Abbazia di Montecassino, voluta dall'Abate Desiderio,
tra i principali possedimenti dell'Italia centrale[8]. Il primo documento del
monastero è datato 1067 ove si cita anche il monastero degli eremiti a Prato
Cardoso: i Conti di Valva Todino e Oderisio, fratelli e figli di Randisio, e
il loro cugino Bernardo, figlio di Berardo, donano il Monastero di S. Pietro
Apostolo nella Valle del Lago e l'omonimo eremo nella Valle detta Prato
Cardoso all'Abate Desiderio di Montecassino[9]. Nel 1097 il Papa Urbano II ne
conferma il possesso all'Abbazia di Montecassino per mezzo di una Bolla
indirizzata all'allora abate cassinense Oderisio, da lui fatto anche in
cardinale[10].

In loco esiste l'eremo di San Domenico, mentre in località San Pietro sono
tuttora in atto degli scavi archeologici per ritrovare le antiche vestigia del
Monastero di San Pietro del Lago o de Lacu.[11]

Negli anni attorno al 1000 il paese risulta citato come _Villa de Lacu_ quando
venne fondato da coloni provenienti da varie aree, in quanto attirati
religiosamente dal monastero di San Pietro in Lago, i cui resti sono ancora
visibili a circa a un chilometro a nord di Villalago.  
La motivazione di chiamare il luogo _Villa de Lacu_ o _Villam de Lacu_ invece
che _Castrum de lacu_ sarebbe da ricercare nel fatto che si il paese fosse un
luogo non cinto da mura e aperto con unica struttura non solo difensiva nella
rocca ma anche politico-economica.[12]

Dopo la morte di San Domenico il monastero di San Pietro entrò in pieno
possesso dei Conti di Valva. Il monastero fu abitato dai monaci fino al XV
secolo epoca che fu abbandonato.[13] La cella di Santa Maria de lacu si staccò
dal monastero di San Pietro. Celidonio ed H. Bloch affermano che questa cella
non si tratti altro che della chiesa parrocchiale di Villalago tuttavia vi è
una cella di Santa Maria in fiume Flaternus ove San Domenico soggiornò per due
anni e mezzo nel periodo che venne costruito il monastero di San Bartolomeno a
Trisulli. A confondere le acque c'è una terza chiesa: Santa Maria in Flaturno
da identificare con la chiesa di Santa Maria ad Nives a Castrovalva, comunque
la chiesa di Santa Maria in Flaternus fu l'embrione da cui nacque e si
sviluppò la cella di Santa Maria de Villa de Lacu. La chiesa risale al 1323
mentre la rocca Sancti Petri de Lacu risale ad un'epoca precedente al
1092-93.[11]

Presso il _pagus_ di Flaturno vi era anche la chiesa di San Vincenzo in
Flaturno che viene citata in una bolla di Clemente III adel 1188 e in
successive bolle papali datate dal 1112 in poi.[7]

Un documento del 1067 cita una donazione al monastero di San Pietro in
Lacu.[11]

Tra il 1092 e il 1093 rocca di _Sancti Petri de Lacu_ con le sue pertinenze fu
invaso da Oderisio II di Sangro, in seguito, tra il 1241 e il 1245 _Villa de
Lagu_ era vicolato dal fatto che doveva manutengere o riparare il _Castro de
Valva_. Due anni più tardi Innocenzo IV restituì a Berardo e Teodino di Sangro
_Villam de Lacu_ dopo che Federico II di Svevia espropriò questa terra al loro
genitore Rinaldo.[11]

Nel 1277 viene eseguita un'inquisizione in seguito ad operazioni illecite di
vari funzionari pubblici in vari luoghi tra cui _Villa Lacus_.[11]

Nel 1289 viene eseguito un reclutamento in vari luoghi tra cui _Villa de Lacu_
dal Giustiziere d'Abruzzo per le milizie dei Baroni.[11]

Nel 1304 Margherita di Sangro mise a ferro e fuoco _Villa de Lacu_ e il
limitrofo monastero di san Pietro e al monastero di Santa Maria de _Villa de
Lacu_ arrestando, tra l'altro, Riccardo de Aversa.[11][14]

Nel 1308-1309 gli ecclesiastici di _Villa de Lacu_ pagano le decime, mentre
nel 1323 la chiesa di _S. Mariae de Villa de Lacu_ dipese dal monastero di san
Pietro de Lacu. Nello stesso anno _Villa de Lacu_ appartenne alla Diocesi di
Sulmona.[11]

Dopo il dominio dei conti di Valva i successivi feudatari di Villalago furono
dapprima i Borrelli e poi i di Sangro.[15]

Nel 1568 Villalago si dichiarò Università e comune autonomo, staccandosi da
Anversa[15] per via del fatto che i Belprato usurparono il monastero di
Montecassino facendo rimpiangere agli abitanti del paesello i monaci del
monastero di San Pietro in lacu[16], cui dipesero fino al 1474[17] i Belprato
pretesero il pagamento di 600 ducati, Villalago così non fu soggetta al
feudalesimo, anche se l'università continuò ad esistere fino al 1806 quando
furono promulgate le leggi che abolirono il feudalesimo[16]. In seguito si
affrancò anche da Raiano.[15]

Con il crollo del Regno delle due Sicilie fu assorbita dal Regno d'Italia e in
seguito alla decadenza della pastorizia il paese fu interessato
dall'emigrazione, poi si è cercato di tamponare questo fenomeno con
l'artigianato, il turismo e l'ambiente.[15]

Tra le altre famiglie feudali vi furono i Manso (nel 1621), con il celebre
letterato Giovanbattista, biografo del Tasso. Tra Ottocento e Novecento
risentì dell'influenza della famiglia borghese dei Lupi, come ricorda il nome
della piazza principale del paese, intitolata all'avvocato Celestino Lupi,
morto durante la prima guerra mondiale.

Dopo l'eversione dei feudi segui le sorti delle vicine Scanno e, in tono
minore, di Anversa degli Abruzzi.

Oggi dipende turisticamente dal vicino lago di Scanno, il quale appartiene al
comune di Villalago per tre quarti.

Le copiose nevicate cadute in Italia nel febbraio 2012 hanno bloccato
l'accesso a Villalago ed alla vicina Scanno mediante la statale del
Sagittario[18].

La rocca con l'annesso belvedere sulle Gole del Sagittario. Si trova nella
parte alta del centro, costruita intorno all'XI secolo, anche se si ipotizza
che esistesse già prima. Il Torrione principale è a pianta cilindrica,
incastonato dentro un palazzo gentilizio che in passato era il castello. Vi si
trova anche un oratorio dedicato alla Vergine Addolorata.

Una seconda torre è quella della Libertà, sempre di matrice medievale,
inglobata in case civili. Ha pianta circolare con base a scarpa.

Abitanti censiti[19]  

Villalago è citata nel film _Il federale_ di Luciano Salce (1961): è il luogo
nel quale si rifugia il professore antifascista Bonafé, che Primo Arcovazzi,
interpretato da Ugo Tognazzi, deve arrestare per guadagnare meriti per la sua
nomina a federale.

Altri progetti

