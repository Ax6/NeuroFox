L' **École des hautes études en sciences sociales** (EHESS) (in italiano:
Scuola di studi superiori in scienze sociali) è un _grand établissement_
francese di studi superiori con sede a Parigi. Fondata nel 1947 come sesta
sezione dell'École pratique des hautes études, la EHESS possiede personalità
giuridica propria dal 25 gennaio 1975, acquisita su iniziativa di Jacques Le
Goff, che ne era divenuto presidente nel 1972[1].

Dai primi anni '70, la sua ubicazione è al n. 54 di boulevard Raspail,
nell'edificio della _prison du Cherche-Midi_ , un tempo adibito a carcere
militare, stabile condiviso con la sede della Maison des sciences de l'homme
fondata da Fernand Braudel[1].

Si occupa della ricerca e della formazione di ricercatori in antropologia,
archeologia, demografia, diritto, economia, filologia, filosofia, geografia,
psicologia, sociologia, storia, ecc.

Come istituzione didattica e di ricerca nel campo delle scienze sociali, la
EHESS è una scuola "prestigiosa"[2], la cui esistenza è strettamente associata
a "tutti i grandi nomi dell'antropologia, delle scienze sociali e della teoria
francese"[2]. In ambito antropologico, ad esempio, il suo nome è legato a
quello di studiosi come Claude Lévi-Strauss, fondatore del Laboratoire
d'anthropologie sociale (LAS), Michel Foucault, Pierre Bourdieu, Jacques
Derrida[2]. Nel campo degli studi storici, il nome della scuola è legata
all'elaborazione dell'approccio storiografico legato alla _nouvelle histoire_
, corrente di ricerca promossa da Jacques Le Goff e Pierre Nora, incentrata
sullo studio delle mentalità.

Per la sua attività, la scuola stabilisce intensi legami con altri centri
universitari e di ricerca al di fuori della Francia: circa la metà degli
studenti sono stranieri, mentre, ogni anno, l'istituzione accoglie 150
professori invitati provenienti da istituzioni estere[3].

Nata dall'autonomizzazione della VI sezione dell'École pratique des hautes
études, della quale mantiene il metodo di insegnamento, l'EHESS è
un'istituzione di formazione superiore di rinomanza internazionale la cui
missione originaria è di formare, mediante pratica diretta, alla ricerca di
alto livello nelle scienze sociali.

Dalla riforma di Bologna, l'École des hautes études en sciences sociales
ammette nei propri centri studenti di _master_ (laurea specialistica orientata
alla ricerca) e dottorato. Per essere ammesso ad una formazione della scuola,
in linea generale, ogni studente deve ricevere l'approvazione di un progetto
di ricerca concreto da parte di un _directeur d'études_ affiliato ad uno dei
centri di ricerca dell'istituzione, il quale presenta la candidatura ad una
commissione che decide dell'ammissione.

Numerose formazioni sono dispensate in coabilitazione con altre istituzioni di
prestigio, come l'École normale supérieure, l'École pratique des hautes
études, l'École polytechnique, e talvolta richiedono procedure d'ammissione
particolari.

Altri progetti

