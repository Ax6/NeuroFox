**Yahoo!** è un portale web di servizi Internet rivolto al mondo _business_ e
_consumer_ , fondato nel 1994 da David Filo e Jerry Yang, allora studenti
presso la Stanford University. Conosciuto principalmente per la sua funzione
di motore di ricerca, si compone anche di molti altri servizi rivolti alla
comunicazione (mail, messenger e chat) e grazie a partenariati si propone
anche nel mercato dei media. La maggioranza dei suoi servizi sono offerti in
venti lingue e la sua struttura è localizzata in venticinque nazioni.

Da giugno 2017 Yahoo! fa parte di Verizon Media, società controllata dal
gruppo Verizon Communications.

Iniziato come un hobby studentesco, David Filo e Jerry Yang crearono nel
febbraio del 1994 un deposito di link in grado di tener traccia dei loro
interessi personali su internet. Divenuta presto una lista troppo affollata e
caotica, decisero di suddividerla in categorie, le quali a loro volta ed in
breve tempo soffrirono dello stesso problema, portando alla successiva
creazione di sotto-categorie e al concetto portante del neonato progetto
Yahoo!.

Il nome scelto originariamente per il sito fu _"Jerry and David's Guide to the
World Wide Web"_ (La guida di Jerry e David per il World Wide Web). Presto fu
però sostituito in Yahoo!, acronimo di _"Yet Another Hierarchical Officious
Oracle"_ , scelto, in base ai resoconti dei due fondatori, per il significato
che la parola ha nella lingua inglese: rude, non sofisticato e
selvaggio/sgraziato. Inizialmente venne ospitato sui due PC dei fondatori,
chiamati Akebono e Konishiki come due leggendari lottatori di sumo.

Divenuto in poco tempo, prima punto di riferimento per gli studenti della
Stanford University, poi punto di riferimento per la comunità internet, Yahoo!
raggiunse per la prima volta un milione di contatti al giorno nell'autunno del
1994, contando 100 000 visitatori unici.

Nel 1995, visto il grande successo riscontrato, David e Jerry andarono in
cerca di un investitore in grado di supportare il loro progetto. Lo trovarono
in Sequoia Capital, società ben conosciuta grazie ai precedenti successi avuti
con Apple, Atari, Oracle e Cisco Systems. E nell'aprile del 1995 fondarono
Yahoo! con un investimento iniziale di 2 milioni di dollari.

Rendendosi sempre più conto delle potenzialità della loro impresa, i due
fondatori iniziarono la ricerca di personale necessario. Trovarono in Tim
Koogle la figura di capo dell'ufficio esecutivo e in quella di Jeffrey Mallett
quella di capo dell'ufficio operativo. Nell'autunno del 1995 trovarono altri
investitori e nell'aprile del 1996 lanciarono un'IPO. La società era composta
a questo punto da 49 impiegati.

Dal 1996 a oggi la società ha incrementato progressivamente la sua dimensione
e conta ramificazioni nei settori della comunicazione, dei servizi internet e
della diffusione di media. Ha una visibilità di 345 milioni di persone al mese
e si trova ai vertici tra le società del settore tecnologico informatico.

Il 1º febbraio 2008 Microsoft ha lanciato un'OPA da 44,6 miliardi di dollari
su Yahoo!. Microsoft inizialmente ha offerto 31 dollari per azione, con un
premio del 62% per azione rispetto ai valori di chiusura del titolo del 31
gennaio (19,18 dollari). L'11 febbraio il consiglio di amministrazione della
società ha rifiutato l'offerta di Microsoft ritenendola inferiore al reale
valore della società.[1]

All'epoca i cinque maggiori azionisti di Yahoo! Inc. erano nell'ordine:
Capital Research & Management CO (Los Angeles), Legg Mason Inc (Baltimora),
Barclays Global Investors UK Holdings LTD (Londra), Vanguard Group Inc (Valley
Forge) e Barclays Global Investors NA /CA/ (San Francisco).[2] In seguito la
Microsoft ha alzato l'offerta di 5 miliardi di dollari ma, ottenuto un nuovo
rifiuto dalla società, Microsoft ha deciso di rinunciare all'acquisizione
ritenendo che una scalata ostile sarebbe stata troppo onerosa.[3] Il 17
novembre 2008 Jerry Yang lascia la carica dopo le critiche ricevute dagli
azionisti per aver detto no a un'offerta da 44,5 miliardi di dollari da parte
del colosso del software. Da quel momento, infatti, le azioni di Yahoo hanno
gradatamente ma costantemente perso valore in borsa, passando dai 31 dollari
per azione offerti da Microsoft in febbraio ai 10,63 dollari del 17 novembre.
Alla notizia delle dimissioni di Yang il titolo ha guadagnato il 4,42% in un
giorno, chiudendo a 11 dollari.

Dal 2008, Yahoo non è più aggiornato manualmente da una serie di operatori e
dai siti segnalati dagli utenti. Si limita a proporre i risultati di Bing, il
motore di ricerca di Microsoft, che dispone di un'indicizzazione automatica
dei siti, come il principale concorrente Google.

Nel luglio 2009 Yahoo ha annunciato l'acquisto di Xoopit, una società
californiana che ha costruito un motore di ricerca che migliora le prestazioni
del servizio di email. Xoopit è stata fondata da un ex consulente del gruppo
Telecom Italia.[ _senza fonte_ ]

Il 17 luglio 2012, Marissa Mayer viene nominata amministratore delegato della
società.[4]

Dal 2012 a inizio 2015 Yahoo ha licenziato quasi tre mila dipendenti (pari al
20% della forza lavoro).[5] Nell'aprile 2015 Yahoo ha dichiarato un crollo
degli utili di oltre il 90%, ridotti a 21 milioni di dollari rispetto ai 310
milioni del 2014.[5][6][7][8][9] I dati finanziari di fine 2015 dichiarano un
ulteriore grave crollo degli utili che corrispondono ad una perdita di oltre 4
miliardi di dollari. Per contenere i costi operativi, Yahoo dichiara di essere
intenzionata a tagliare altri 1700 posti di lavoro e a chiudere numerose sedi
dell'azienda nel mondo, tra cui quelle di Milano, Madrid e Dubai.[10][11][12]
Il 25 luglio 2016 Yahoo! ha annunciato di voler vendere le attività operative
a Verizon per 4,8 miliardi di $[13] L'obiettivo è quello di fondere Yahoo! con
AOL per formare un'unica organizzazione che possa competere con i giganti dei
media digitali[14]. L'operazione è stata perfezionata nel giugno 2017[15].

Logo usato dal 1996 al 2013

Logo in uso dal 2013

Altri progetti

