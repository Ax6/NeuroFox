Coordinate: 40°46′44.08″N 73°57′49.21″W﻿ / ﻿40.77891°N 73.96367°W40.77891;
-73.96367

Il **Metropolitan Museum of Art** , a cui spesso ci si riferisce con il
nomignolo di " _The Met_ ", è uno dei più grandi ed importanti musei degli
Stati Uniti. La sua sede principale si trova sul lato orientale del Central
Park a New York, lungo quello che viene chiamato il _Museum Mile_ (cioè il
"Miglio dei musei"). Nel 1986 è stato inserito nella lista dei National
Historic Landmark.[1][2][3] Il Met dispone anche di una sede secondaria,
chiamata _The Cloisters_ , dedicata interamente all'arte medievale.

La collezione permanente del Met contiene più di due milioni di opere d'arte,
suddivise in diciannove sezioni.[4]

Sono permanentemente esposte opere risalenti all'antichità classica e
all'antico Egitto, dipinti e sculture di quasi tutti i più grandi maestri
Europei, e una vasta collezione di arte statunitense e moderna. Il Met
possiede anche una notevole quantità di opere d'arte africane, asiatiche,
dell'Oceania, bizantine e islamiche.[5]

Il museo ospita anche delle collezioni enciclopediche di strumenti musicali,
abiti e accessori d'epoca e armi ed armature antiche provenienti da tutto il
mondo.[6]

Nelle gallerie del museo sono sempre esposti importanti ricostruzioni
d'interni, che spaziano dalla Roma del I secolo al moderno design
statunitense.[7]

Oltre all'esposizione permanente, il Met organizza ed ospita grandi mostre
itineranti per tutto il corso dell'anno.[8]

Il Metropolitan Museum of Art fu inaugurato il 20 febbraio 1872 durante la
presidenza di Ulysses S. Grant, ed era originariamente ospitato da un palazzo
al n. 681 della Quinta Strada. Il suo primo presidente fu John Taylor
Johnston, un dirigente delle ferrovie la cui collezione privata servì da base
di partenza per il museo, mentre l'editore George Palmer Putnam entrò a far
parte del gruppo dirigenziale con la carica di Sovrintendente. Sotto la loro
guida il patrimonio del Met, che inizialmente consisteva in un sarcofago
romano di pietra e di 174 dipinti (per lo più di provenienza europea), crebbe
molto rapidamente, fino ad superare lo spazio disponibile.

Nel 1873, in occasione dell'acquisto da parte del Met della collezione di
antichità cipriote di Luigi Palma di Cesnola, il museo abbandonò la sede sulla
Quinta Strada per spostarsi nella _Douglas Mansion_ , ad ovest della
Quattordicesima Strada. Tuttavia anche questa nuova sistemazione fu
temporanea; dopo alcune trattative con la città di New York il Met acquistò un
terreno sul lato est del _Central Park_ dove venne edificata la sua sede
permanente, una costruzione neogotica in mattoni rossi progettata dagli
architetti Calvert Vaux e Jacob Wrey Mould.[9]

Da allora il Met non si è più spostato e la struttura originale fa tuttora
parte del palazzo che lo ospita attualmente. Il museo però ha naturalmente
continuato ad ingrandirsi nel corso degli anni, aggiungendo tra l'altro la
caratteristica facciata in stile Beaux-Arts progettata da Richard Morris Hunt
e completata nel 1926. Nel 2006 il palazzo del Met è lungo circa 450 metri ed
occupa un'area di più di 180.000 m², 20 volte più della costruzione originale
del 1880.[10]

Nove sono stati i direttori del Metropolitan Museum:[11]

Ci sono stati quindici presidenti del Met:

La collezione permanente del Met è divisa in 19 settori diversi, ciascuno dei
quali viene seguito da uno staff specializzato di curatori, restauratori e
studiosi.

Nonostante la maggior parte dei primi pezzi d'arte egizia acquisiti dal Met
provenissero da collezioni private, attualmente quasi la metà della collezione
è composta da reperti rinvenuti durante scavi archeologici condotti
direttamente dal museo e realizzati nel periodo 1906 \- 1941. Ne fanno parte
più di 36.000 pezzi che vanno dall'età paleolitica fino all'epoca del dominio
romano e quasi tutti sono permanentemente esposti nelle 40 gallerie che
compongono la vasta ala del museo dedicata a questo periodo. Tra i pezzi più
rappresentativi si segnalano 24 modellini di legno, scoperti nel 1920 in una
tomba a Deir el-Bahari, che ritraggono con ricchezza di dettagli genuini
scorci della vita egiziana nel periodo del medio regno: barche, giardini e
scene di quotidiana vita casalinga. Il vero pezzo forte della collezione
continua però ad essere il Tempio di Dendur. Dopo essere stato smontato dal
governo egiziano per salvarlo dalle acque dopo la costruzione della diga di
Assuan, il grande tempio in arenaria fu dato agli Stati Uniti nel 1965 e nel
1978 fu ricostruito nell'ala Sackler del Met. Ospitato da un vasto salone,
parzialmente circondato da una vasca piena d'acqua e illuminato da una vetrata
ampia come l'intera parete che si affaccia sul Central Park, il Tempio di
Dendur è una delle principali attrazioni del museo.

A partire dalla fine del XIX secolo il Met iniziò ad acquisire opere d'arte e
manufatti del Vicino Oriente. Iniziando con alcune tavolette e sigilli con
iscrizioni di tipo cuneiforme, la collezione del museo è man mano cresciuta
fino a comprendere più di 7.000 pezzi. Presenta la storia della regione a
partire dal Neolitico e, passando per la caduta dell'Impero Sasanide e la fine
della tarda antichità, include tra le altre opere sumere, ittite, sasanidi,
assire, babilonesi e elamite al tempo del medioevo, oltre ad una vasta
raccolta di oggetti risalenti all'Età del bronzo. Ta i pezzi più notevoli un
gruppo di _lamassu_ monumentali provenienti dal palazzo del re assiro Ashur-
nasir-pal II.

La collezione del Met di arte greca e romana comprende più di 35.000
opere.[27] La collezione è stata iniziata nel momento stesso della fondazione
del museo; il primo pezzo del museo fu un sarcofago romano, tuttora esposto al
pubblico. Tra le molte opere di grande importanza presenti nella collezione vi
sono il monumentale sarcofago di Amato e lo splendidamente decorato carro
etrusco noto come il _Carro di Monteleone_. La collezione comprende anche
pezzi di età più antica provenienti dalle stesse aree geografiche, i più
notevoli dei quali sono un gruppo di statue risalenti al III millennio a.C.
ritrovate nelle isole Cicladi alcune delle quali hanno un aspetto così
stilizzato ed astratto da poter essere scambiate per opere moderne. Nelle
gallerie sono presenti molti grandi affreschi e bassorilievi risalenti ad
epoche diverse tra cui la ricostruzione completa di una stanza da letto di una
villa romana ritrovata a Boscoreale dopo che l'eruzione del Vesuvio del 79
d.C. l'aveva sepolta. Nel 2007 le gallerie dedicate all'arte greca e romana
del Met sono state ampliate di circa 6.000 m², permettendo così di esporre in
via permanente la maggior parte della collezione.[28]

La sezione del Met dedicata all'Asia presenta una raccolta di opere d'arte che
molto probabilmente è la più vasta nel mondo occidentale. La sua origine
risale ai primi anni dalla fondazione del museo: molti dei filantropi che
fecero le prime donazioni al museo avevano nelle loro collezioni delle opere
d'arte asiatica. Attualmente la raccolta occupa un'intera ala del museo,
comprende più di 60.000 pezzi e abbraccia un periodo di 4.000 anni. Nella
sezione sono rappresentate tutte le civiltà asiatiche e le opere in
esposizione includono tutti i tipi di arte decorativa, dalla pittura, alle
stampe, alla scultura agli oggetti in metallo. La sezione è nota per la sua
completa collezione di dipinti e modelli calligrafici cinesi, così come per le
opere nepalesi e tibetane. La collezione non comprende soltanto opere d'arte
od oggetti per uso religioso o rituale; molti dei pezzi più celebri sono
infatti oggetti d'uso comune. È presente anche una ricostruzione completa di
un giardino cinese della Dinastia Ming basato su uno dei cortili del _Giardino
del maestro delle reti da pesca_ di Suzhou.

Il Met acquisì un primo lotto di antichità peruviane nel 1882, ma non iniziò
ad occuparsi veramente di opere africane, oceaniche e del resto delle Americhe
fino al 1969, quando l'uomo d'affari e filantropo Nelson A. Rockefeller donò
al museo la sua collezione personale, che comprendeva più di 3.000 pezzi.
Attualmente la collezione del Met ne comprende più di 11.000 e li ospita
nell'ala Rockefeller, situata nella parte meridionale del museo e ampia 4.000
m². La collezione spazia dalle rocce dipinte dagli australiani aborigeni
40.000 anni fa, ad un gruppo di pali commemorativi intagliati dagli Asmat
della Nuova Guinea, ad un'eccezionale raccolta di oggetti personali e da
cerimonia provenienti dal Regno del Benin in Nigeria. La varietà dei reperti
presenti in questa collezione è senza dubbio la più ampia di ogni altro
settore del museo, dato che include davvero di tutto, dai metalli preziosi
agli aculei di porcospino.

La collezione del Met di arte islamica non si limita a radunare oggetti
religiosi, anche se di tale categoria può essere così classificato. Molti dei
12.000 pezzi sono oggetti di uso comune, tra cui ceramiche ed arazzi,
appartenenti a tutte le zone di influenza islamica, dalla Spagna al Nordafrica
all'Asia centrale. La parte più importante della collezione è rappresentata
dalla raccolta di miniature provenienti dall'Iran e dall'Impero indiano
Moghul. Sono presenti anche modelli calligrafici sia di provenienza religiosa
che secolare, come i decreti di Solimano il Magnifico o vari Corani
manoscritti, che rappresentano varie epoche e stili. Come molte altre sezioni
del museo anche quella di arte islamica contiene pezzi d'arredamento, tra cui
la ricostruzione completa della _Stanza di Nur Al-Din_ , proveniente da una
residenza di Damasco del XVIII secolo.

La collezione del Met di arte medievale si compone di una vasta gamma di
oggetti d'arte occidentale che va dal IV secolo all'inizio del XVI secolo,
oltre che prodotti della cultura bizantina e oggetti di epoca premedievale non
inseriti nella collezione greco-romana. In totale la sezione di arte medievale
conta su circa 11.000 pezzi, suddivisi tra l'edificio principale sulla Quinta
strada e la sede distaccata chiamata " _The Cloisters_ ".

La collezione di arte medievale presente nel corpo principale del museo,
localizzata al primo piano nella galleria dedicata, contiene circa 6.000
opere. La galleria principale ospita la maggior parte delle opere di origine
bizantina, affiancate ad alcune di origine europea, che però sono per la
maggior parte esposte presso _The Cloisters_. Vi sono un gran numero di arazzi
e statue di carattere religioso o funerario, mentre nelle gallerie laterali
sono esposte opere di minori dimensioni come pezzi di gioielleria in oro e
avorio e reliquiari.

_The Cloisters_ fu realizzato per un'idea di William R. Valentiner, talentuoso
curatore di origine tedesca della sezione Arti decorative al Metropolitan
Museum, e grazie alle cospicue donazioni di John Davison Rockefeller jr, uno
dei principali benefattori del Met. Dal 1927 vengono raccolte parti di chiese
e monasteri da tutta Europa e radunate a Manhattan. Completato più di dieci
anni dopo, nel 1938, the Cloisters è un edificio del museo dedicato
esclusivamente ad ospitare l'arte medievale, situato nel Fort Tryon Park. La
collezione esposta originariamente era quella di un precedente e diverso
museo, raccolta da George Grey Barnard e acquistata _in toto_ da Rockefeller
nel 1925 per donarla al Met.[29]

_The Cloisters_ (it. I Chiostri) prende questo nome dai cinque chiostro
medievali francesi la cui struttura, dopo essere stata recuperata e
restaurata, è stata incorporata nella moderna costruzione del museo. La
collezione esposta ospita molti oggetti di eccezionale bellezza rilevanza
storica.

Il Met conta su una delle migliori collezioni al mondo di dipinti di scuola
europea. Anche se le opere sono soltanto circa 2.200, tra esse si trovano
alcuni dei più celebri e immediatamente riconoscibili dipinti del mondo. Le
acquisizioni più importanti hanno da sempre interessato questa sezione,
concentrandosi soprattutto su dipinti dei grandi maestri del passato e del XIX
secolo, ponendo una particolare attenzione alle scuole francese, italiana e
olandese. Nella raccolta sono rappresentati moltissimi grandi artisti: Il
museo possiede 37 dipinti di Monet, 21 opere ad olio di Cézanne e 18 di
Rembrandt, tra cui _Aristotele contempla il busto di Omero_.

I 5 dipinti di Vermeer costituiscono la più grande raccolta di opere
dell'artista al mondo. Tra gli altri capolavori della collezione l'
_Autoritratto con cappello di paglia_ di Van Gogh, _I mietitori_ di Pieter
Bruegel il Vecchio e _La morte di Socrate_ di Jacques-Louis David. Negli
ultimi decenni il Met ha seguito la politica di vendere alcuni dei suoi pezzi
"minori" per poterne acquistare un numero minore ma di livello "mondiale".
Anche se questo modo di gestire il museo resta discusso, ha permesso di
acquisire un certo numero di straordinari (e straordinariamente costosi)
capolavori, ad iniziare dal _Juan de Pareja_ di Velázquez nel 1971. Una delle
ultime acquisizioni del museo è la _Madonna con bambino_ di Duccio di
Buoninsegna che è costato più di 32 milioni di euro, più del doppio di quanto
il museo avesse mai pagato un dipinto fino a quel momento. Il dipinto misura
soltanto cm. 23 x 15, ma è stato soprannominato la " _Monna Lisa del Met_".

Anche se alla pittura europea è dedicata una sezione a parte, anche le altre
forme d'espressione artistica europee sono ben rappresentate al Met. Di fatto
la collezione di scultura ed arti decorative europee è una delle più vaste
sezioni del museo, dal momento che racchiude più di 50.000 pezzi che coprono
un periodo che va dal XV secolo all'inizio del XX. La collezione si concentra
in modo particolare sulla scultura rinascimentale, ma comprende anche pezzi
d'arredamento, gioielli, vetri, ceramiche, arazzi, stoffe, strumenti
matematici e per la misurazione del tempo. I visitatori possono entrare in
dozzine di stanze completamente arredate con materiali d'epoca e trasferite
nelle gallerie del Met. fa parte della collezione un patio del XVI secolo
prelevato dal castello spagnolo di Vélez-Blanco e meticolosamente ricostruito.
Alcune delle opere più importanti presenti nella sezione sono il _Baccanale_
di Bernini, _I cittadini di Calais_ di Rodin e varie opere di Houdon, tra cui
il _Busto di Voltaire_ e il famoso ritratto della figlia Sabine.

A partire dalla sua fondazione il Metropolitan Museum of Art ha posto
un'attenzione particolare nell'acquisizione di arte statunitense. Il primo
pezzo che entrò a far parte della collezione del Met fu una scultura
allegorica di Hiram Powers intitolata _California_ , acquisita nel 1870, che è
tuttora esposta nelle gallerie del museo. Nei decenni seguenti la collezione è
cresciuta fino ad includere più di 1.000 dipinti, 600 sculture e 2.600
disegni, coprendo l'intera storia dell'arte statunitense a partire dal primo
periodo coloniale fino all'inizio del XX secolo. La collezione comprende molti
dei più famosi dipinti statunitensi, tra cui il ritratto di George Washington
ad opera di Gilbert Stuart e l'imponente _Washington Crossing the Delaware_ di
Emanuel Leutze. Sono presenti anche capolavori di celebri artisti come Winslow
Homer, George Caleb Bingham, John Singer Sargent, James McNeill Whistler, e
Thomas Eakins.

Il settore di Arti decorative statunitensi comprende circa 12.000 pezzi, che
vanno dalla fine del XVII all'inizio del XX secolo. Anche se il Met aveva
acquisito le sue prime opere d'arte di questo tipo nel 1909 grazie ad una
donazione di Margaret Olivia Slocum Sage, moglie del finanziere Russell Sage,
un settore specificamente dedicato alle opere statunitensi non fu in realtà
aperto fino al 1934. Uno dei pezzi forti del reparto di Arti decorative
americane è la vasta collezione di vetrate colorate. la collezione,
probabilmente la più grande del mondo, include diversi pezzi creati da Louis
Comfort Tiffany. Il reparto è inoltre molto noto per le sue 25 stanze in
ognuna delle quali è stato ricreato un ambiente completo d'arredamento e
decorazioni risalente ad un particolare periodo storico, oppure interamente
opera di un importante stilista. Attualmente il settore comprende anche un
grande raccolta di pezzi d'argenteria, tra cui si trovano vari pezzi
realizzati da Paul Revere come opere di Tiffany & Co.

Anche altre sezioni contengono un certo numero di disegni e stampe, ma
l'apposita sezione è specificamente dedicata ad opere nordamericane ed europee
realizzate a partire dal periodo successivo al medioevo. Attualmente la
collezione disegni e stampe comprende più di 11.000 disegni, 1.500.000 stampe
e 12.000 libri illustrati. La collezione è cresciuta molto rapidamente a
partire dalla prima donazione di 670 disegni fatta da Cornelius Vanderbilt nel
1880. Vi sono rappresentati tutti i più grandi maestri europei che si
dedicarono a questa forma d'arte. La sezione contiene infatti tra le altre,
opere di Michelangelo, Leonardo, Rembrandt, Van Dyck, Dürer, Degas e Redon.

Nel 1969, dopo la morte del banchiere Robert Lehman, la fondazione da lui
creata donò al museo quasi 3.000 opere d'arte, ora ospitate nell'Ala "Robert
Lehman". Per evidenziare il carattere di collezione personale di questa
raccolta, il Met ha deciso di ospitarla in una speciale serie di gallerie
ispirate all'aspetto degli interni della ricca dimora di Lehman; la scelta di
tenere questa collezione separata dal resto, rendendola una specie di "museo
nel museo" ha suscitato sia consensi che critiche, anche se la sua
acquisizione è stata unanimemente vista come un grosso colpo per il Met.[30]
Diversamente dalle altre sezioni la Collezione Robert Lehman non si concentra
su uno specifico periodo o su un solo stile artistico, ma riflette invece gli
interessi personali del suo creatore. Il collezionista Lehman pose la propria
attenzione principalmente sui dipinti del Rinascimento italiano, specialmente
della scuola senese. La collezione include capolavori di Botticelli e del
Veneziano, oltre ad un rilevante numero di opere di pittori spagnoli come El
Greco e Goya. Tra i disegni si trovano opere di Rembrandt e Albrecht
Dürer.[31] La _Princeton University Press_ ha prodotto una vasta
documentazione sulla collezione, pubblicando una serie di volumi intitolati "
_The Robert Lehman Collection Catalogues_."

Grazie alle oltre 10.000 opere d'arte, principalmente di artisti europei e
statunitensi, la collezione di arte moderna occupa nelle gallerie del museo
uno spazio di 6.000 m² e comprende diverse opere ritenute delle vere e proprie
icone dei movimenti contemporanei. Tra le opere più note si citano il
_Ritratto diGertrude Stein_ di Picasso, _White Flag_ di Jasper Johns, _Autumn
Rhythm (Numero 30)_ di Pollock e il trittico di Max Beckmann _L'inizio_.
Alcuni artisti vedono le loro opere presenti in gran numero: ad esempio la
collezione comprende ben 40 dipinti di Paul Klee e ne attraversa l'intera
carriera. A causa della lunga storia del Met, alcuni dipinti "contemporanei"
acquisiti nel corso degli anni sono stati poi spostati in altre collezioni, in
particolare in quella della sezione dedicata alla pittura statunitense ed
europea.

La sezione del Met dedicata ad armi e armature è una delle più popolari del
museo. La caratteristica "parata" di cavalieri in armatura presente al primo
piano è uno dei suoi simboli più riconoscibili. La collezione, che presenta
anche pezzi realizzati soltanto per parate o per essere messi in mostra, ha il
suo punto di forza nella produzione europea del tardo medioevo e in quella
giapponese del periodo che va dal V al IX secolo. Questi in ogni caso non sono
gli unici periodi e culture rappresentati; la collezione spazia in più zone
geografiche di quasi ogni altro settore e comprende armi ed armature
dell'Egitto del periodo arcaico, dell'antica Grecia, della Roma imperiale,
dell'antico Medio Oriente, dell'Africa, dell'Oceania e delle Americhe. Ci sono
anche armi da fuoco statunitensi (specialmente Colt) del XIX e XX secolo.
Fanno parte della collezione diversi pezzi appartenuti a principi e re, tra
cui si segnalano le armature di Enrico II di Francia e di Ferdinando I di
Germania.

Nel 1937 il _Museum of Costume Art_ si unì al Met e ne divenne il dipartimento
abbigliamento e costumi. Oggi la sua collezione raccoglie più di 80.000 tra
abiti ed accessori. Tra questi, l'abito da sera _Cyclone_ creato da Jeanne
Lanvin per sua figlia. A causa della natura delicata dei pezzi della
collezione non esiste un'esposizione permanente, ma ogni anno nelle gallerie
del Met si tengono due diverse sfilate ciascuna incentrata su uno specifico
tema o su uno stilista. Negli anni scorsi le sfilate dedicate a celebri
stilisti come Chanel, Gianni Versace, Yves Saint Laurent e Cristobal
Balenciaga o a dive della moda come Jacqueline Kennedy Onassis, Babe Paley,
Iris Apfel e Diana Vreeland hanno riscosso un grande successo.

La raccolta di fotografie del Met, che comprende più di 20.000 pezzi, è basata
su cinque precedenti collezioni principali, a cui si aggiungono le altre
singole acquisizioni del museo. La prima grossa donazione fu effettuata dal
celebre fotografo Alfred Stieglitz; questa comprendeva un importante selezione
di fotografie pittorialiste, una corposa raccolta di stampe di Edward Steichen
e un'eccezionale serie di fotografie realizzate da Stieglitz stesso e
provenienti dal suo laboratorio. Il Met integrò la collezione Stieglitz con
gli 8.500 pezzi della _Collezione Gilman Paper Company_ (primi esempi di
fotografia francese e statunitense), con la _Collezione Rubel_ (primi esempi
di fotografia britannica) e la _Collezione Ford Motor Company_ (fotografie
statunitensi ed europee del periodo successivo alla prima guerra mondiale). Il
museo ha anche acquisito la collezione personale di Walker Evans, un acquisto
davvero a sensazione, data la fortissima richiesta sul mercato delle opere del
maestro. Anche se la sezione dal 1997 dispone di una galleria dedicata, non
tutte le opere a disposizione sono sempre esibite, a causa della delicatezza
di buona parte del materiale. La sezione ha tuttavia organizzato alcune delle
più apprezzate mostre temporanee del recente passato del Met, tra cui una
retrospettiva dedicata a Diane Arbus.

La collezione di strumenti musicali del Met, grazie ai suoi più di 5.000
esemplari provenienti da tutto il mondo, è virtualmente qualcosa di unico
nell'ambito dei principali musei. La collezione venne iniziata nel 1889, con
una donazione da parte di Lucy W. Drexel che comprendeva varie centinaia di
strumenti, ma la maggior parte dell'attuale patrimonio della sezione proviene
dalle donazioni effettuate negli anni successivi da Mary Elizabeth Adams,
moglie di John Crosby Brown. Gli strumenti non sono inseriti nella sezione
soltanto per il loro aspetto esteriore, ma anche per le loro caratteristiche
tecniche e per gli aspetti sociali che rappresentano per le loro culture di
origine. La collezione si propone di raggiungere una dimensione enciclopedica;
in essa sono rappresentati tutti i continenti e quasi ogni stadio della loro
evoluzione musical-culturale. Tra i pezzi più notevoli della collezione vi
sono vari violini di Stradivari, una raccolta di strumenti asiatici fatta di
metalli preziosi e il più antico pianoforte attualmente esistente, un modello
di Bartolomeo Cristofori del 1720. Molti degli strumenti sono tuttora
utilizzabili e i responsabili della sezione incoraggiano il loro uso
organizzando concerti e dimostrazioni di musicisti appositamente invitati.

La biblioteca principale del Met è la Biblioteca Thomas J. Watson, che prende
il nome del suo benefattore. Contiene soprattutto libri che trattano la storia
dell'arte, tra cui cataloghi di mostre e di vendite all'asta, e in generale si
propone di valorizzare i contenuti dell'esposizione permanente del museo.
Numerose sezioni dispongono di proprie biblioteche specializzate nella loro
area di interesse. Sia la Biblioteca Watson che quelle di sezione contengono
anche testi importanti, rari od antichi che possono essere considerati essi
stessi delle opere d'arte. Tra questi testi di Dürer e Athanasius Kircher,
alcuni dei primi numeri della rivista surrealista _VVV_ e una copia de " _La
descrizione dell'Egitto_ ", commissionata nel 1803 da Napoleone Bonaparte e
considerata una delle più importanti pubblicazioni francesi della storia.

Alcune biblioteche di sezione sono aperte al pubblico anche senza
appuntamento. La _Library and Teacher Resource Center, Ruth and Harold Uris
Center for Education_ è aperta a tutti i visitatori per approfondire le
proprie conoscenze d'arte e storia dell'arte, e per apprendere notizie sul
museo e sulle sue esposizioni permanenti e temporanee. La _Robert Goldwater
Library_ , parte della sezione di arte africana, oceanica e delle Americhe è
aperta a ricercatori e studiosi adulti a partire chi frequenta le scuole
superiori. La maggior parte delle altre biblioteche di sezione sono riservate
al personale del museo e sono aperte al pubblico solo su appuntamento.

Durante gli anni settanta, sotto la direzione di Thomas Hoving, il Met
modificò la propria politica di gestione della collezione. Il nuovo
orientamento fu di cercare di acquisire opere di valore e rinomanza
"mondiale", recuperando i fondi necessari a queste acquisizioni vendendo pezzi
di valore medio e medio alto già presenti nella collezione.[30] Anche se il
Met ha da sempre venduto pezzi doppi o minori per finanziare le nuove
acquisizioni, la nuova politica si è tradotta in un approccio più aggressivo e
audace e ha comportato la cessione di opere di alto livello, che in precedenza
non sarebbe stata possibile. Questo modo di procedere ha attirato molte
critiche (in particolare da parte del _New York Times_ ). Tuttavia la nuova
politica ha ottenuto i risultati che si proponeva; molte delle opere acquisite
con i fondi recuperati con le cessioni sono adesso considerate le "stelle"
della collezione del museo. Sulla sua scia anche altri musei hanno quindi
tentato di imitare la stessa politica "aggressiva" nelle cessioni.[32] Questo
tipo di gestione continua tuttora e di recente è stata venduta un'opera di
grande valore come la fotografia di Edward Steichen del 1904 _The Pond-
Moonlight_ (di cui è comunque presente al Met un altro esemplare) per il
prezzo record di $2.900.000.

Altri progetti

