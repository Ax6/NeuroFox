**Brandon Dawayne Roy** (Seattle, 23 luglio 1984) è un ex cestista e
allenatore di pallacanestro statunitense.

Roy frequentò la Garfield High School prima di andare all'University of
Washington. Inizialmente era tra i candidati del draft NBA 2002, ma scelse di
frequentare la University of Washington.

Giocò per quattro anni nell'università, sotto la guida di Lorenzo Romar, e
nell'ultimo anno ebbe una media di 20,2 punti a partita.

Venne selezionato nel 2006 dai Minnesota Timberwolves come sesta scelta
assoluta, ma venne ceduto ai Portland Trail Blazers, in cambio della settima
scelta assoluta dello stesso Draft, Randy Foye.

La sua carriera in NBA cominciò nella Summer League di luglio 2006, durante la
quale mantenne una media di 19 punti a partita ed una percentuale del 65% dal
campo.

Venne convocato dai rookie per il Rookie Challenge all'All-Star Weekend 2007 e
fu nominato Rookie dell'anno 2007\.

Al suo primo anno in NBA, giocando 57 partite, ebbe le medie a partita di 35,4
minuti, 16,8 punti, 4 assist, 4,4 rimbalzi, 1,2 palle rubate e 0,2 stoppate.
Ha realizzato il suo career-high di punti, 52, il 18 dicembre 2008 contro i
Phoenix Suns.

A causa dei ripetuti problemi alle ginocchia, che lo hanno costretto a subire
diverse operazioni nel corso degli anni, il 9 dicembre 2011 ESPN ha dato
notizia di un suo imminente ritiro dall'attività sportiva.[1] Due giorni dopo
i Blazers esercitano la _Amnesty clause_ sulla guardia di Seattle, liberando
così il loro salary cap dal contratto della loro ex stella.

Il 5 luglio 2012, terminato il suo volontario ritiro, viene acquistato dai
Minnesota Timberwolves con un contratto di 10,4 milioni di dollari in due
anni[2].

Dopo la preaseason Roy disputa con la sua nuova squadra appena 5 partite di
regular season, per poi doversi fermare nuovamente per tutta la stagione per i
cronici problemi al ginocchio: a maggio 2013, dopo un'altra stagione negativa,
i T'Wolves decidono di scartare Roy dal roster, avvalendosi del fatto che il
suo secondo anno di contratto fosse _non garantito_.

Brandon Roy è sposato con Tiana Bardwell, dalla quale ha avuto il suo
primogenito, Brandon jr., nato il 27 marzo 2007.

Nel febbraio 2009 è nata anche la seconda figlia Mariah Leilani.

Il 3 maggio 2017, mentre si trova fuori dall'abitazione di sua nonna, viene
ferito da un colpo di pistola durante una sparatoria per strada a Los Angeles
mentre fa da scudo ad alcuni ragazzi presenti sul luogo.[3]

Altri progetti

