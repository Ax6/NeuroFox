**Luca Franchini** (Varese, 10 settembre 1965) è un giornalista italiano che
lavora come telecronista per le emittenti _Sky Sport_ e _Cielo_.

Luca Franchini ha iniziato la sua esperienza televisiva come telecronista di
wrestling nel settembre 2000 con la World Championship Wrestling su Stream
insieme a Michele Posa. Dal successivo mese di giugno 2001 ha commentato,
sempre assieme a Posa, le puntate degli show televisivi della WWE. Dal
settembre 2003 il duo passa alla neonata Sky, dove i suoi fan lo conoscono con
il soprannome di "Il Godzilla". Insieme a Posa su Sky ha condotto fino
all'estate 2009 il contenitore settimanale "Zona Wrestling". Sempre in ambito
televisivo ha partecipato a diverse trasmissioni sportive prodotte da Sky
Sport, tra cui _10_ (2003), _Mondo Gol_ (2004), DX _Generation_ (2005 e 2006).

Franchini ha collaborato a diverse iniziative commerciali legate al wrestling
in Italia, tra cui le collane di DVD come _WWE Wrestling Megastars_ e _WWE
Wrestling Megastars - Greatest Hits_ , che negli anni tra il 2005 e il 2007
hanno registrato vendite per oltre 1,5 milioni di pezzi. Ha prestato la voce
per alcuni spot pubblicitari tra cui quello della Pepsi e di _WWE SmackDown!
vs. Raw 2008_. Ha inoltre commentato e presentato numerosi spettacoli dal vivo
di wrestling e kickboxing. Assieme a Michele Posa ha pubblicato i libri _100
anni di wrestling_ (2006) e _Intorno al ring_ (2015). Quest'ultimo ripercorre
i quindici anni di carriera con aneddoti e curiosità legati al mondo del
wrestling.

In occasione della registrazione della prima puntata di _Raw_ in territorio
italiano (Mediolanum Forum, Milano, 16 aprile 2007), ha effettuato il commento
dello show in mondovisione, sempre con Posa, affiancando la storica coppia
statunitense composta da Jerry "The King" Lawler e Jim Ross[1]. Lo stesso è
accaduto in occasione di WrestleMania 31 (Levi's Stadium, Santa Clara, 29
marzo 2015), ripetendosi anche l'anno seguente a WrestleMania 32 (AT&T
Stadium, Dallas, 3 aprile 2016),e nel 2018 al Mercedes-Benz Superdome di New
Orleans per WrestleMania 34.

Nel dicembre 2013 ha iniziato a commentare anche il gioco delle freccette per
Fox Sports per quanto riguarda il circuito della Professional Darts
Corporation, di cui ha commentato due campionati mondiali (2014-2015) e
numerosi tornei internazionali, tra i quali la World Cup of Darts (2014), il
World Matchplay (2014) e gli European Championship (2014).

È tifoso dell'Inter[2] e del Varese[3] per quanto riguarda il calcio, mentre
nel basket tifa per i Philadelphia 76ers.

