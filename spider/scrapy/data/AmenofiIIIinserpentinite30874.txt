La **statuetta di Amenofi III stante** **(30.8.74)** in serpentinite è una
antica statua egizia acefala raffigurante il faraone Amenofi III (1388–1350
ca.) della XVIII dinastia egizia[1]. Originariamente nella collezione
dell'avvocato, egittologo dilettante e finanziatore Theodore Davis, alla morte
di questi, nel 1915, fu acquisita dal Metropolitan Museum of Art di New
York[2].

La statuaria e le pitture di Amenofi III ascrivibili alla fase finale del suo
regno e della sua vita, in particolare alle celebrazioni dei suoi giubilei
_Heb-Sed_ (dal trentesimo anniversario di regno in poi), lo ritraggono di
frequente come un uomo decisamente in sovrappeso[1]: si tratterebbe di uno
stilema del tutto inedito nell'arte egizia[1]. La sua mummia rivela che negli
ultimi anni Amenofi III si ammalò d'artrite e divenne obeso[3].

La figura del re, priva della testa, è stabilizzata da un pilastrino dorsale a
forma di pilastro _djed_, simboleggiante appunto la stabilità, e l'iscrizione
geroglifica che lo percorre menziona il dio supremo tebano Amon-Ra[2]. È
quindi probabile che tale opera si trovasse originariamente a Tebe, benché la
sua provenienza sia incerta[1]. Il re indossa, sopra una lunga tunica, un
ampio scialle plissettato che gli copre il braccio sinistro; la tunica
aderente ne sottolinea la pinguedine[2]. Il realismo della rappresentazione
del faraone è un elemento di grande novità[1].

  

