La **violenza contro le donne** è la violenza perpetrata contro le donne
basata sul genere, ed è ritenuta una violazione dei diritti umani[1].

Termine usato molto spesso per definire la violenza contro le donne è
_violenza di genere_. La violenza di genere riguarda donne e bambine, ma
coinvolge anche minorenni come ad esempio nel caso della violenza
assistita[2][3]. Questa terminologia è largamente usata sia a livello
istituzionale[4] che da persone e associazioni di donne che operano nel
settore. Nel 1999 le Nazioni Unite hanno deliberato che il 25 novembre venga
considerato come la giornata internazionale per l'eliminazione della violenza
contro le donne.

In primo luogo si osserva che

«Parlare di violenza di genere in relazione alla diffusa violenza su donne e
minori significa mettere in luce la dimensione "sessuata" del fenomeno in
quanto […] manifestazione di un rapporto tra uomini e donne storicamente
diseguali che ha condotto gli uomini a prevaricare e discriminare le
donne[5][6].»

e quindi come

«[…] uno dei meccanismi sociali decisivi che costringono le donne a una
posizione subordinata agli uomini[7].»

La Dichiarazione sull'eliminazione della violenza contro le donne approvata
dall'ONU nel 1993[8] all'art.1, descrive la violenza contro le donne come:

«Qualsiasi atto di violenza per motivi di genere che provochi o possa
verosimilmente provocare danno fisico, sessuale o psicologico, comprese le
minacce di violenza, la coercizione o privazione arbitraria della libertà
personale, sia nella vita pubblica che privata.»

La violenza alle donne solo da pochi anni è diventato tema e dibattito
pubblico, mancano politiche in contrasto alla violenza alle donne, ricerche,
progetti di sensibilizzazione e di formazione[9][10]. Le ricerche compiute
negli ultimi dieci anni dimostrano che la violenza contro le donne è
endemica[11], nei paesi industrializzati come in quelli in via di sviluppo. Le
vittime e i loro aggressori appartengono a tutte le classi sociali o
culturali, e a tutti i ceti economici. Secondo l'Organizzazione mondiale della
sanità, almeno una donna su cinque ha subito abusi fisici o sessuali da parte
di un uomo nel corso della sua vita[12]. E il rischio maggiore sono i
familiari, mariti e padri, seguiti dagli amici: vicini di casa, conoscenti
stretti e colleghi di lavoro o di studio.

Da diverse ricerche emerge che la violenza di genere si esprime su donne e
minori in vari modi ed in tutti i paesi del mondo[13][14][15]. Esiste la
violenza domestica esercitata soprattutto nell'ambito familiare o nella
cerchia di conoscenti, attraverso minacce, maltrattamenti fisici e
psicologici, atti persecutori o stalking, percosse, abusi sessuali, delitti
d'onore, uxoricidi[16] passionali o premeditati. Una forma di violenza contro
le donne è la violenza economica che consiste nel controllo del denaro da
parte del partner, nel divieto di intraprendere attività lavorative esterne
all'ambiente domestico, al controllo delle proprietà e al divieto ad ogni
iniziativa autonoma rispetto al patrimonio della donna. I bambini e gli
adolescenti, ma in primo luogo le bambine e le ragazze adolescenti sono
sottoposte all'incesto e i minori in una famiglia ove è presente il
maltrattamento sono vittime di violenza assistita.

Le donne sono esposte nei luoghi pubblici e sul posto di lavoro a molestie
sessuali ed abusi sessuali, a stupri e a ricatti sessuali. In particolare
verso le lesbiche vengono praticati i cosiddetti "stupri correttivi"[17][18].
In molti paesi le ragazze giovani sono vittime di matrimoni coatti[19][20],
matrimoni riparatori e/o costrette alla schiavitù sessuale[21][22][23], mentre
altre vengono indotte alla prostituzione forzata e/o sono vittime di tratta.
Altre forme di violenza sono le mutilazioni genitali femminili[24] o altri
tipi di mutilazioni come in un recente passato le fasciature dei piedi, lo
stiramento del seno[25], le cosiddette " _dowry death_ " (morte a causa della
dote)[26], l'uso dell'acido per sfigurare[27], lo stupro di guerra[28][29][30]
ed etnico[31].

Va citato il femminicidio[32] che in alcuni paesi, come in India e in Cina, si
concretizza nell'aborto selettivo[33][34][35] (le donne vengono indotte a
partorire solo figli maschi, perché più riconosciuti e accettati socialmente)
mentre in altri addirittura nell'uccisione sistematica di donne adulte[36].
Esistono infine violenze relative alla riproduzione (aborto forzato,
sterilizzazione forzata, contraccezione negata[37][38], gravidanza
forzata[38]).

Nell'ambito del _World report on violence and health_ l'OMS ( _Organizzazione
mondiale della sanità_ ), esaminando esclusivamente la violenza da parte del
partner, ha pubblicato il seguente elenco di possibili conseguenze sulla
salute delle donne[39].

Alcuni sostengono che la causa della violenza contro le donne possa
rintracciarsi nei sentimenti di inadeguatezza degli uomini rispetto al modello
culturale di mascolinità dominante[40]

A partire dagli anni settanta del XX secolo il movimento delle donne e il
femminismo in Occidente hanno iniziato a mobilitarsi contro la violenza di
genere, sia per quanto riguarda lo stupro sia per quanto riguarda il
maltrattamento e la violenza domestica. Il movimento ha messo in discussione
la famiglia patriarcale e il ruolo dell'uomo nella sua funzione di
"marito/padre-padrone", non volendo più accettare alcuna forma di violenza
esercitata sulla donna fuori o dentro la famiglia.

La violenza alle donne - in qualunque forma si presenti, e in particolare
quando si tratta di violenza intrafamiliare - è uno dei fenomeni sociali più
nascosti; è considerato come punta dell'iceberg dell'esercizio di potere e
controllo dell'uomo sulla donna e si estrinseca in diverse forme come violenza
fisica, psicologica e sessuale, fuori e dentro la famiglia[41].

Già negli anni settanta le donne hanno istituito i primi Centri antiviolenza
per accogliere donne che hanno subito violenza e che potevano trovare
ospitalità nelle case rifugio gestite dalle associazioni di donne.

I primi Centri antiviolenza sono nati solo alla fine degli anni novanta ad
opera di associazioni di donne provenienti dal movimento delle donne, tra cui
la _Casa delle donne per non subire violenza_ di Bologna e la _Casa delle
donne maltrattate_ di Milano. Ad oggi sono varie le organizzazioni che
lavorano sui vari tipi di violenza di genere. I Centri antiviolenza in Italia
si sono riuniti nella Rete nazionale dei Centri antiviolenza e delle Case
delle donne. Nel 2008 è nata una federazione nazionale che riunisce 80 Centri
antiviolenza in tutta Italia dal nome "D.i.Re: Donne in Rete contro la
violenza alle donne"[42]. D.i.Re fa parte dell'organizzazione europea WAVE,
network Europeo dei Centri antiviolenza[43] che raccoglie oltre 5.000
associazioni di donne.

A partire dal 2005 si è assistito ad un dibattito pubblico sempre più intenso
sui media italiani in seguito all'introduzione del termine femminicidio[44] e
nel 2013 del provvedimento denominato "Decreto femminicidio" disposizioni in
contrasto della violenza di genere, introdotto anche dopo la Convenzione di
Istanbul[45][46]. Tale legge è oggetto di critiche[47] anche da parte di molte
delle associazioni che si occupano di violenza di genere[48].

Dal 2006 anche in Italia si stanno sviluppando campagne di sensibilizzazione
dirette agli uomini e, più recentemente, promosse da uomini[49].

Nel 2014, I'ISTAT ha ripetuto l'indagine demoscopica sulla violenza delle
donne, già svolta nel 2006, ma ulteriormente approfondita. In sintesi rileva
che in Italia diminuisce il complesso delle violenze contro le donne, tranne
gli stupri che sono in aumento e aumenta anche la loro gravità[50]. Viene
successivamente pubblicato un rapporto speciale sullo stalking anche perché è
un reato relativamente recente introdotto in Italia che necessitava di
approfondimenti[51].

Nel 2006, l'ISTAT ha eseguito l'indagine per via telefonica su tutto il
territorio nazionale, raccogliendo i seguenti risultati:

Nell'ambito della precedente indagine ISTAT condotta nel 2004, il 91,6% delle
donne che affermava di aver subito violenze dal coniuge aveva dichiarato di
non aver denunciato i fatti all'Autorità[54][55].

L'indagine ISTAT del 2004, a differenza di quella condotta nel 2006,
distingueva tra _violenze sessuali_ (non meglio definite) e _molestie
sessuali_ ; entro queste ultime – oltre a molestie verbali, telefonate oscene,
esibizionismo e pedinamenti – erano tuttavia classificati anche atti di natura
prettamente fisica (donne avvicinate, toccate o baciate contro la loro
volontà). Inoltre, nell'indagine ISTAT del 2006 non sono stati raccolti dati
sulle molestie verbali, il pedinamento, gli atti di esibizionismo e le
telefonate oscene.

Per quanto riguarda in modo specifico il femminicidio, un rapporto
dell'Ufficio delle Nazioni Unite per il controllo della droga e la prevenzione
del crimine (UNODC) ha confrontato i dati di 32 paesi europei e nordamericani
per i quali si dispone di dati affidabili per gli anni dal 2004 al 2015[56],
periodo in cui l'incidenza del fenomeno in Italia è risultata di 0,51
uccisioni ogni 100.000 donne residenti, il valore più basso tra tutti i 32
paesi del rapporto (e inferiore alla metà della media, pari a 1,23 uccisioni
su 100.000)[56]. Il dato italiano risulta il migliore anche per ciò che
riguarda i femminicidi causati dal partner o dall’ex partner, con un'incidenza
di 0,23 uccisioni ogni 100.000 donne residenti, minore alla metà del dato
medio riferito ai 12 paesi del rapporto per cui erano disponibili dati
confrontabili[56].

All'interno di tale quadro, tuttavia, l'EURES ha pubblicato un rapporto in cui
si registra in Italia un aumento delle uccisioni di donne del 14% dal 2012 al
2013 (da 157 a 179)[57].

Altri progetti

