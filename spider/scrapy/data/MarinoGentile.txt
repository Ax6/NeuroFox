**Marino Gentile** (Trieste, 9 maggio 1906 – Padova, 31 maggio 1991) è stato
un filosofo e pedagogista italiano.

Laureatosi in lettere alla Scuola Normale Superiore di Pisa nel 1928, dove fu
allievo di Armando Carlini, alla Normale conseguì il diploma di
perfezionamento in filosofia (1930). Per un ventennio fu professore di storia
e filosofia nei licei di varie città (Mantova, Vigevano, Padova) finché nel
1951 ottenne la cattedra di storia della filosofia all'Università di Trieste
da dove nel 1953 passò alla facoltà di magistero di Padova dove ebbe come
allievo Giovanni Romano Bacchin. Sebbene di educazione familiare laica, e
sebbene studiasse alla "Normale", all'epoca retta da Giovanni Gentile e
considerata la cittadella dell'idealismo, durante gli anni degli studi
universitari Marino Gentile aderì alla fede cattolica e si iscrisse alla FUCI
(l'organizzazione degli studenti cattolici di cui era assistente ecclesiastico
Giovanni Battista Montini, il futuro papa Paolo VI).

Cominciò a interessarsi anche di problemi pedagogici: collaborò con Giuseppe
Bottai, ministro fascista dell'educazione nazionale, alla redazione della
_Carta della scuola_ (1939) e perciò nell'immediato dopoguerra fu sospeso per
alcuni mesi dall'insegnamento. Collaborò più tardi con i ministri democratici
della Pubblica istruzione: nel 1955 stilò le "Linee fondamentali dei nuovi
programmi delle scuole elementari" e dal 1959 al 64 fu presidente del "Centro
didattico nazionale per la scuola elementare e di completamento dell'obbligo
scolastico". Nel 1967 fondò il _Bollettino filosofico_ , che diresse fino alla
morte.

Fu Socio nazionale dell'«Accademia dei Lincei», Presidente della «Società
filosofica italiana» (dal 1969 al 1971), socio effettivo dell'«Istituto veneto
di scienze, lettere ed arti», e socio dell'«Accademia patavina di scienze,
lettere e arti».

