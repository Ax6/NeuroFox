**Leonardo Patrignani** (Moncalieri, 28 febbraio 1980) è uno scrittore
italiano, autore della trilogia _Multiversum_ , tradotta e diffusa in 24
Paesi.

Nato a Moncalieri (TO) nel 1980[1], dopo il diploma al Liceo G. Parini di
Milano (1998) Leonardo Patrignani firma un contratto per tre dischi con
Dragonheart Records con la heavy metal band milanese Beholder, di cui è
fondatore, cantante e principale autore[2].

Il gruppo pubblica 3 dischi tra il 2000 e il 2004 (The Legend Begins, Wish for
Destruction e Lethal Injection) e nel 2001 è sul palco del Gods of Metal[3].
Nel 2003 Patrignani pubblica, con la piccola casa editrice torinese _Elena
Morea_ , il suo primo romanzo thriller, _Labirinto_ , attualmente fuori
catalogo[4]. Quando la band si scioglie, nel 2004, Patrignani inizia a
dedicarsi allo studio della recitazione e del doppiaggio, formandosi al Centro
Teatro Attivo e alla ADC di Milano come allievo di Silvano Piccardi. Negli
anni successivi sarà coinvolto nel doppiaggio di importanti videogames quali
Call of Duty e Assassin's Creed e presterà la voce al personaggio di Kyle (Rob
Corddry) nel film Matrimonio per sbaglio[5]. Negli stessi anni, Patrignani è
anche voce ufficiale dei tornei di Pro Evolution Soccer prima (per la PES
League) e di FIFA 12 e FIFA 13 poi (per EA Sports) all'interno del brand
Videogames Party[6].

Nel 2011, Patrignani firma un contratto con Mondadori per la pubblicazione
della trilogia _Multiversum_ , una saga di fantascienza per ragazzi che viene
inserita nel catalogo della collana young adult Chrysalide. La serie è
composta da _Multiversum_ (2012), _Memoria_ (2013) e _Utopia_ (2014).[7] I
diritti del romanzo vengono acquisiti anche all'estero: la saga è attualmente
tradotta in inglese, francese, spagnolo, tedesco, polacco, serbo, turco[8] ed
è stata distribuita in 24 Paesi. In Polonia, il romanzo vince il "Book of the
Year 2013" indetto da Granice.pl (premio della giuria)[9]. L'anno successivo,
il sequel Memoria (Pamięć) si aggiudica il Book of the Year 2014, questa volta
grazie ai voti degli internauti.[10]. Il terzo e ultimo libro, Utopia, vince
il Best Book for Christmas 2015 grazie ai voti degli internauti.[11]

Il 24 febbraio 2017 Audible Italia (società di Amazon) pubblica l'intera
trilogia in versione audiolibro, con la voce narrante di Paolo Carenzo.

Il 9 giugno 2015 esce _There_ , thriller paranormale che ruota attorno al tema
della vita oltre la vita e delle Esperienze di pre morte. Si tratta questa
volta di un romanzo autoconclusivo, pubblicato in Italia da Mondadori.[12] I
diritti del romanzo sono stati acquisiti da Gallimard Jeunesse (Francia,
Québec, Belgium), Ediciones B (Spagna, Argentina, Cile, Messico, Uruguay,
Paraguay, Venezuela, Colombia, Costa Rica, Panama, Ecuador, Peru) e Pegasus
(Turchia, Azerbaijan), per un totale di 18 Paesi. Dopo un consenso unanime di
critica e pubblico in Italia, il romanzo è stato presentato con successo
nell'ambito di un tour internazionale alle fiere di Bogotá (Colombia) e Buenos
Aires (Argentina), attestandosi come uno dei titoli più venduti[13]. In questa
circostanza, Patrignani ha avuto anche il privilegio di rappresentare l'Italia
al 3º Incontro Internazionale di Letteratura Fantastica, tenutosi presso
l'Auditorio Borges della Biblioteca Nacional de Buenos Aires[14]. Il 16 aprile
2018 Audible pubblica l'audiolibro di _There_ , narrato da Martina Tamburello.

Il 13 giugno 2017 Patrignani torna sugli scaffali con un nuovo romanzo
distopico intitolato _Time Deal_[15], pubblicato da DeA Planeta Libri. La
storia, ambientata su un'isola nel mezzo del Pacifico a cent'anni da oggi,
ruota attorno alla diffusione di un farmaco composto da nanotecnologie
(chiamato Time Deal) capace di arrestare l'invecchiamento cellulare e
cristallizzare l'età di chi si sottopone alla terapia, preservandone aspetto e
salute nel tempo. Anche di questo romanzo, come dei precedenti, Audible
pubblica il 9 Febbraio 2018 l'audiolibro, letto da Paolo Carenzo.

Il 12 dicembre 2017 esce _Lacuna_ , romanzo d'esordio di Giovanni Vincenzi,
autore scoperto da Patrignani che cura il progetto editoriale per l'editore
Delos e ne firma il soggetto insieme allo stesso Vincenzi. A quanto racconta
Leonardo a Fantascienza.com, il romanzo "parla di memoria, identità,
coscienza, in una cornice realistica e autentica"[16]. Il secondo e ultimo
volume, _Limbo_[17], pubblicato da Delos nel novembre del 2018, esce ad alcuni
mesi di distanza dalla scomparsa di Giovanni Vincenzi, a seguito di una
patologia di cui l'autore era già a conoscenza prima della lavorazione di
_Lacuna_.

Negli ultimi mesi del 2018, Patrignani dà vita a Darshan Rec.[18], un servizio
di produzione di audiolibri di cui è principale narratore e direttore del
doppiaggio, insieme al produttore Andi Keine, ex bassista dei Beholder.

Nel marzo del 2019 la Age of Chronicles Music Production pubblica una colonna
sonora ispirata al romanzo _Time Deal_[19]. Il disco nasce grazie a una
campagna di crowdfunding di successo, sostenuta dai fan sulla piattaforma
Kickstarter. Patrignani, per l'occasione, firma il tema _Dealing With Time_ ,
brano numero 8 dell'album, riarrangiato per l'occasione dal compositore della
colonna Giuseppe Centonze.

Il 28 maggio 2019 esce _Darkness_[20], il nuovo romanzo dell'autore,
pubblicato da DeA. Annunciato come "una storia dark in cui la paura incontra
il mistero"[21], è la prima opera di Patrignani pensata per un target middle
grade, avvicinabile alla corrente del realismo magico, e racconta il vano
tentativo di fuga di Haly Foster, una ragazzina di 13 anni (orfana da pochi
mesi a causa della scomparsa dei genitori in circostanze misteriose), da un
paese - Little Crow - improvvisamente circondato da un'impenetrabile oscurità.
Intrappolata in una notte senza fine, la protagonista dovrà fronteggiare le
sue paure, scoprire il potere dell'amicizia, comprendere il valore dei ricordi
più preziosi e compiere così un arco narrativo tipico del romanzo di
formazione. Per far sì che l'alba di un nuovo giorno possa restituire la luce
inghiottita dalle tenebre.

Nella vita privata, Leonardo Patrignani è sposato e ha due figli.

«La storia avvince, il libro diverte e l'ultima pagina lascia il desiderio di
scoprire come tutto finirà... se finirà.»

«MULTIVERSUM is a wonderful book on so many levels and it deserves as much
success as THE HUNGER GAMES or DIVERGENT. It’s a wildly entertaining,
cinematic page-turner with an inspirational core — that the human spirit is
the force that can make the leap across time and space. Leonardo Patrignani is
an important new voice on the YA stage.»

«Un viaggio intrigante nello spazio e nel tempo, un rompicapo e allo stesso
tempo una storia d’amore senza confini, per un libro che tiene incollati alle
pagine.»

Scoperta dall'editor e autore Francesco Gungui, che l'ha acquisita per
Mondadori e curata, la trilogia di Patrignani racconta la storia di Alex,
Jenny e Marco alle prese con l'infinita rete di universi paralleli al nostro,
concetto caro alla Fantascienza che riprende gli studi relativi alla Teoria
del Multiverso. È ambientata a cavallo tra i giorni nostri e una civiltà
futura, lontana quasi 500 anni dalla nostra.

_Multiversum_ è stato citato con un estratto di 6 pagine nell'antologia per il
Biennio _Chiare Stelle_ , di Fabio e Raffaele Di Pietro, pubblicata da RCS,
nel modulo dedicato alla Letteratura fantastica.[25] Il primo romanzo della
saga ha vinto in Polonia il "Book of the year 2013" indetto da Granice.pl, ed
è stato inserito nella _Guida alla Letteratura di Fantascienza_ curata da
Carlo Bordoni (Odoya, 2013).[26] La saga è uscita anche in formato audiobook
grazie a Audible Italia. Alla trilogia è legata la raccolta _Multiversum
Stories_ , antologia ufficiale di spin-off che ruotano attorno all'universo
narrativo di Patrignani, curata dall'autore stesso. Il primo volume è uscito
nel dicembre 2014 con l'imprint di PNLA.[27]

_Con i Beholder:_

Leonardo Patrignani è anche la voce narrante nell'intro del disco dei Vision
Divine _Destination Set to Nowhere_ , brano in cui interpreta la celebre "S'i
fosse foco" di Cecco Angiolieri[30]. Come cantante, ha partecipato alle
incisioni delle parti corali sui dischi dei Domine _Emperor of the Black
Runes_ e _Ancient Spirit Rising_. Come autore, ha firmato il tema
_Predominance_ , utilizzato da Diego Dalla Palma nell'audiolibro tratto dalla
sua biografia _Accarezzami, madre_ (Sperling & Kupfer, 2008), per il brano
_Marchiato a fuoco_. Ha inoltre firmato il tema _Dealing With Time_ ,
riarrangiato da Giuseppe Centonze e inserito all'interno della colonna sonora
di _Time Deal_ (Age of Chronicles Music Production, 2019).

