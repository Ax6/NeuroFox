_**Rashomon**_ (羅生門 _Rashōmon_?, lett. "La porta nelle mura difensive") è un
film del 1950 diretto da Akira Kurosawa. In Italia è stato distribuito anche
come _**Rasciomon**_[1][2].

Il film è un'imponente parabola sul relativismo e sulle mille sfaccettature
della verità e, oltre a far conoscere il cinema giapponese in Europa, impose
il grande talento dell'attore Toshirō Mifune sulla scena internazionale.
Ispirato principalmente al racconto _Nel bosco_ di Akutagawa, fu integrato con
estratti da _Rashōmon_ , dello stesso autore. Inoltre il regista aggiunse un
finale non presente nei racconti, cercando di smorzare il forte nichilismo
della storia.

Girato nella foresta vergine di Nara, nei dintorni di Kyoto, con un budget
bassissimo, il film venne messo in circolazione in Giappone il 25 agosto 1950,
contro il parere dei dirigenti della Daiei Motion Picture Company, la casa
produttrice, che non ritennero meritevole il film. Grazie all'interessamento
di Giuliana Stramigioli, docente di italiano presso l'Università degli Studi
Stranieri di Tokyo e fondatrice della Italifim, Kurosawa riuscì ad inviare il
film in Italia, dove venne presentato al Festival di Venezia, vincendo il
Leone d'oro al miglior film. Pochi mesi dopo il film vinse anche un Premio
Oscar come miglior film straniero (il quale all'epoca era assegnato _ad
honorem_ ). Si aprì così il successo internazionale per un film (e per un
regista) che in patria aveva trovato poco apprezzamento.

Rashōmon (羅生門?) o Rajōmon (羅城門?) vuol dire "La porta nelle mura difensive" (il
carattere 生 sarà utilizzato solo in seguito ed è una delle tante denominazioni
per porta) ed era uno dei due principali accessi alla città di Kyōto, in
Giappone, quello a sud, contrapposto a Suzakumon a nord.

Periodo Heian, in una giornata di pioggia incessante, un boscaiolo, un monaco
e un passante si fermano a parlare di un fatto increscioso avvenuto qualche
tempo prima.

Si tratta dell'uccisione di un samurai, avvenuta per mano di un brigante che
avrebbe anche abusato della moglie di lui. La storia viene raccontata da
quattro testimoni, fra cui il brigante-violentatore, la moglie del samurai, la
vittima (che parla attraverso un medium), e infine un narratore, che pare sia
il più obiettivo dei testimoni. Le versioni sono contrastanti e non si capisce
bene quale sia la verità.

La storia è raccontata per flashback, a mano a mano che i quattro personaggi —
il bandito Tajōmaru, la moglie del samurai, la vittima e il boscaiolo senza
nome— narrano gli eventi. Le prime tre versioni sono raccontate dal monaco
(Minoru Chiaki), che aveva deposto al processo come testimone, in quanto aveva
incrociato lungo la strada la coppia prima del fattaccio. Ognuna di queste
versioni viene definita falsa dal boscaiolo e lui fornisce l'ultima versione,
come l'unico vero testimone dei fatti (ma lui non dirà questo al processo), e
comunque anche la sua versione viene messa in discussione alla fine del film.

Le quattro versioni vengono raccontate ad un cittadino comune (Kichijiro Ueda)
mentre aspettano che il temporale cessi, nella porta in rovina, ai limiti
della città di Kyōto, una porta identificata da un segnale come Rashōmon.

Nell'ottobre del 1915 il ventitreenne Ryūnosuke Akutagawa, per distrarsi da
una delusione amorosa, scrive il racconto breve _Rashōmon_ , uscito nel 1916
su _Teikoku bungaku_ , rivista fondata da studenti ed ex studenti
dell'Università Imperiale di Tokyo. Il racconto è un _rekishi mono_ , un
racconto storico, dove Akutagawa descrive il personaggio di un ex servo
durante il periodo Heian (794-1185 d.C.), il quale cerca riparo dalla pioggia
proprio sotto la Porta di Rashō, dove avrà modo di conoscere gli egoismi e
l'ipocrisia umana. Nel 1922 lo stesso autore scrive il racconto _Nel bosco_ (
_Yabu no naka_ ), considerato il capolavoro della sua produzione. In esso
l'autore racconta di un uomo ed una donna che hanno una brutta avventura con
un brigante in un bosco, ma ognuno di questi personaggi racconta una versione
diversa dell'accaduto. Il racconto esce sulla rivista _Shincho_. Sarà questo
racconto a fornire l'ossatura del film.

L'ammirazione di Kurosawa per il cinema dell'epoca del muto e l'arte moderna è
riscontrabile nelle scenografie minimali allestite per i vari set del film.
Kurosawa pensava che il sonoro moltiplicasse la complessità di un film: _«Il
suono a livello cinematografico non è mai solo d'accompagnamento, non è
solamente quello che la macchina del suono cattura mentre si gira la scena. Il
vero sonoro non si limita ad accompagnare le immagini, le moltiplica»._ A
proposito di _Rashōmon_ , Kurosawa disse: _«Mi piacciono le immagini in
silenzio e ho sempre cercato di ricreare una parte di questa bellezza. Ci
riflettei su, ed arrivai a questa conclusione: una delle tecniche utilizzate
dall'arte moderna è la semplificazione, quindi pensai di semplificare questo
film il più possibile»_[3].

Il direttore della fotografia del film, Kazuo Miyagawa, contribuì enormemente
al film suggerendo diverse idee al regista. Per esempio, in una scena, si
vedono una serie di singoli primi piani del bandito, poi della moglie, e
infine del marito samurai, che vogliono enfatizzare la particolare e perversa
triangolazione di rapporti che si è venuta a creare tra di loro. Inoltre,
l'uso di un'illuminazione forte giocata sui contrasti di luce è un'altra
caratteristica di _Rashōmon_. Kurosawa avrebbe voluto utilizzare il più
possibile la luce naturale, ma era spesso troppo fioca; risolsero il problema
utilizzando uno specchio che rifletteva la luce naturale sui volti degli
attori.

Robert Altman lodò il variegato uso che Kurosawa fa della luce nel film, che
dona ai personaggi una maggiore carica di ambiguità[4]. Nel suo saggio
_Rashomon_ , Tadao Sato suggerisce che l'inusuale utilizzo dell'illuminazione
nel film voglia simboleggiare il male e il peccato, deducendo che la moglie
cede alle voglie del bandito quando sorge il sole. Contrariamente, la
professoressa Keiko I. McDonald si oppone all'interpretazione data da Sato nel
suo saggio _The Dialectic of Light and Darkness in Kurosawa's Rashomon_. La
McDonald afferma che nel film la luce viene utilizzata in modo molto più
convenzionale per simbolizzare il "bene" o la "ragione", e le tenebre come
metafora del "male" e dell'"impulsività". Inoltre interpreta la scena
menzionata da Sato in maniera totalmente differente, facendo notare che la
moglie cede al bandito quando il sole lentamente svanisce. La McDonald afferma
anche che Kurosawa era in attesa di una grossa nuvola sopra la porta Rashomon
per girare la scena finale nella quale il taglialegna si porta a casa il
neonato trovatello; Kurosawa voleva mostrare che ci sarebbero potuti essere
presto altri temporali, anche se il cielo era momentaneamente sereno.
Sfortunatamente, la scena conclusiva appare così ottimistica proprio perché la
nuvola non arrivò, e tutta la scena è inondata di sole suggerendo un insperato
ottimismo non del tutto voluto dall'autore.

Stanley Kauffman scrisse nel saggio _The Impact of Rashomon_ che Kurosawa
spesso girava una scena con l'ausilio di molte cineprese allo stesso tempo,
così da avere ampia scelta dell'inquadratura migliore da utilizzare.
Nonostante questo, utilizzava anche brevi inquadrature montate insieme per
sembrare un'unica scena; nel film ci sarebbero circa 407 scatti separati
montati insieme nel corpo del film, più del doppio di quelli abitualmente
presenti in un film.

Quando Kurosawa girò _Rashōmon_ , gli attori e la troupe vivevano tutti
insieme come in una comune; era questo un sistema che Kurosawa trovava
proficuo[5].

Nei titoli di testa della versione italiana del film distribuita nel 1950 il
titolo è _Rasciomon_ e la sceneggiatura è attribuita a Sojiro Motoki.
_Rasciomon_ è anche il titolo che compare nella locandina di quell'anno,
mentre il nome del regista è scritto "Achira Curosawa" e quelli degli attori
principali sono scritti "Tosciro Mifune", "Macico Ciyo" e "Masaiuchi Mori". Il
doppiaggio venne effettuato presso l'impresa O.D.I. di Roma con la direzione
di Augusto Galli

Altri progetti

