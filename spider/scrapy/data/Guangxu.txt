**Guangxu** (14 agosto 1871 – 14 novembre 1908) fu il decimo imperatore della
Cina appartenente alla dinastia Qing. Il suo regno durò dal 1875 al 1908, ma
in pratica governò, sotto l'influenza dell'imperatrice Cixi, dal 1889 fino al
1898. Intraprese le _riforme dei cento giorni_ , ma fu fermato da Cixi tramite
un colpo di Stato nel 1898 e messo agli arresti nella sua abitazione fino alla
sua morte.

Yixuan, padre di Guangxu, sposò Rong, sorella minore dell'Imperatrice consorte
Cixi. Nel gennaio 1875 l'Imperatore Tongzhi morì senza eredi e l'Imperatrice
Ci'an suggerì il figlio di Yixin quale suo successore sotto la tutela di Cixi.
Al contrario, rompendo la convenzione imperiale secondo la quale l'Imperatore
successivo doveva essere della seconda generazione dopo l'Imperatore, Cixi
preferì il figlio di Zaitian.

Guangxu ascese al trono all'età di quattro anni e venne adottato
dall'Imperatrice Cixi come suo figlio assumendo definitivamente l'appellativo
di "Imperatrice madre". Durante la sua giovinezza, Guangxu ebbe come
insegnante Weng Tonghe, con il quale ebbe una profonda intesa.

Anche quando Guangxu divenne ufficialmente imperatore, Cixi continuo` ad
influenzare le decisioni di governo e le azioni del nipote, malgrado Cixi
risiedesse nel palazzo imperiale estivo di Yiheyuan.

Dopo aver preso il potere, Guangxu si presentava molto più aperto e innovativo
della tradizionale e conservatrice Cixi. Guangxu riteneva infatti che vi fosse
molto da imparare dalle monarchie costituzionali come il Giappone, il che
avrebbe portato maggior potere e maggiore ricchezza per la Cina. Nel giugno
del 1898, Guangxu iniziò le Riforma dei cento giorni puntando su una serie di
cambiamenti politici, legali e sociali. Si servì in questo, dal momentaneo
allontanamento dell'Imperatrice Cixi, e dell'aiuto dei mandarini progressisti
Kang Youwei e Liang Qichao.

Guangxu fondò la moderna Università di Pechino, costruì la ferrovia di Lu-Han
ed un sistema di scambi commerciali e una borsa finanziaria, simile a quella
europea.

Le riforme, ad ogni modo, si presentavano troppo innovative per un paese
ancora fortemente impregnato di un'aura tradizionalista come la Cina, e
soprattutto entravano in conflitto con le idee di Cixi che nell'ombra rimaneva
comunque imperatrice. Molti ufficiali civili e militari sostituiti da Guangxu
si unirono a Cixi, chiedendole aiuto e sostegno. D'altro canto la stessa Cixi
non poté esporsi eccessivamente per bloccare le riforme dei cento giorni,
preferendo opporsi a capo di un corpo militare, per un possibile colpo di
Stato.

Nel 1898 le truppe di Cixi circondarono la Città Proibita mentre l'imperatore
celebrava i riti religiosi quotidiani. Guangxu venne quindi prelevato e
portato in un piccolo palazzo che si trovava nell'isola nel mezzo del lago
collegato al giardino della Città Proibita e la stessa Cixi emanò un editto
che proclamava la caduta in disgrazia di Guangxu e la fine, di fatto, del suo
regno indipendente.

Dal momento del suo arresto, tutta la sua corte venne strategicamente
riformata da Cixi, che gli affiancò unicamente persone di sua fiducia. Per
scongiurare una crisi nazionale, ad ogni modo, Cixi non costrinse mai Guangxu
ad abdicare, anche se questi perse tutti gli onori, il rispetto, il potere e i
privilegi dati ad un imperatore cinese. Gran parte dei sostenitori di Guangxu
vennero esiliati e alcuni di loro, come Tan Sitong, vennero condannati a morte
con esecuzioni pubbliche indette personalmente dall'Imperatrice. Il problema
diplomatico si pose però fin dall'inizio in quanto gran parte delle potenze
mondiali erano favorevoli all'apertura occidentale dell'Imperatore Guangxu e
si rifiutarono di riconoscere in Cina la figura politica dell'Imperatrice
Cixi.

A questa situazione, l'unica soluzione pareva la deposizione di entrambi i
regnanti e la nomina di un nuovo successore nella persona di Pujun, figlio del
conservatore Zaiyi, principe Duan, fatto che ad ogni modo non avvenne e il
governo dei due continuò sino al 1908.

Nel 1900 l'Alleanza delle Otto Nazioni, composta da potenze occidentali più il
Giappone, invasero la Cina: il 14 agosto 1900 occuparono Pechino, dopo la
dichiarazione di guerra della Cina a quanti sostenessero l'Imperatore Guangxu.
L'Imperatore venne costretto a spostarsi a Xi'an assieme a Cixi in una fuga in
abiti civili, per evitare di essere riconosciuto dagli invasori.

Dopo la vittoria e il successivo ritiro delle potenze europee, l'Imperatore
fece ritorno alla Città Proibita, ma venne confinato nuovamente in un palazzo
imperiale del grande giardino, circondato da orologi che sin da piccolo furono
la sua grande passione e hobby, rimanendovi sino alla morte di Cixi.

Guangxu morì il 14 novembre 1908, un giorno prima dell'Imperatrice Cixi,
all'età di 37 anni. Per lungo tempo vi furono molte teorie sulla morte di
Guangxu, ma nessuna di queste era completamente comprovata dagli storici.
Alcuni erano inclini a pensare che Cixi, proprio perché molto malata, e per
impedire all'Imperatore di riprendere il proprio potere dopo la sua morte,
avesse ordinato di avvelenarlo. Altri suppongono che ad avvelenarlo furono il
Grande Eunuco Li Lien Ying ed il Primo Ministro Yuan Shi Kai, i quali temevano
che con la morte di Cixi, da loro spalleggiata durante il colpo di Stato
contro Guangxu, quest'ultimo avrebbe ripreso il potere e li avrebbe fatti
giustiziare.

I documenti ufficiali, come attesterà il discendente e successore Pu Yi in una
sua autobiografia, riporteranno cause di morte naturale anche se è noto che
l'imperatore non fosse in gran salute già diversi giorni prima della sua
morte. Ma questa stessa malattia potrebbe essere stata causata da un
avvelenamento somministrato a piccole dosi per un lungo periodo di tempo. Il 4
novembre 2008 sono stati compiuti degli studi sui resti mortali di Guangxu e
si è notato che il livello di arsenico nel suo corpo era di 2.000 volte
superiore rispetto al normale e questo ha dimostrato definitivamente non solo
il suo avvelenamento, ma la presenza di una grande quantità di arsenico in una
sola volta.[1][2]

L'Imperatore Guangxu ebbe in totale tre mogli. Sua moglie principale era
l'Imperatice Long Yu, mentre le sue concubine furono Jin e Zhen.

Altri progetti

