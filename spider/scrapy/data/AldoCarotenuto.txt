**Aldo Carotenuto** (Napoli, 25 gennaio 1933 – Roma, 14 febbraio 2005) è stato
uno psicoanalista, scrittore e accademico italiano, docente presso
l'università La Sapienza di Roma, nonché uno dei massimi esponenti dello
junghismo internazionale.

Nato a Napoli nel 1933, ha studiato filosofia prima nella sua città, per poi
trasferirsi a Torino, dove completa gli studi. Successivamente si è trasferito
negli USA, dove ha frequentato la Scuola di Psicologia sperimentale alla New
School for Social Research di New York, diventando quindi membro dell'American
Psychological Association (APA).[1]

La sua esperienza analitica inizia negli Stati Uniti, nel 1960, con Edward
Whitmont, quindi continua in Italia, nel 1962, con Ernst Bernhard e,
successivamente, con il freudiano Claudio Modigliani.

In Italia, ha ottenuto la cattedra di Psicologia della personalità e delle
differenze individuali presso l'Università degli Studi di Roma La Sapienza,
dove ha proseguito i suoi studi e le sue ricerche, soprattutto sul pensiero di
Carl Gustav Jung, continuando parallelamente nella sua attività di analista.

Ha pubblicato numerosi saggi su temi cari al suo percorso di studi e di
ricerche, fra i quali il mito, la cultura occidentale, la storia della
psicologia, la psicologia analitica, il rapporto fra analista e paziente, le
emozioni, la creatività, le relazioni fra letteratura, arte e personalità. Ha
realizzato anche diversi, notevoli testi universitari, utilizzati sia nei suoi
corsi alla Facoltà di Psicologia della "Sapienza" sia in altre università. Con
le sue numerose pubblicazioni, ha contribuito soprattutto alla diffusione del
pensiero junghiano sia a livello specialistico che divulgativo e letterario.

In "Diario di una segreta simmetria" 1980, libro che ebbe una risonanza
internazionale, Carotenuto racconta e analizza l'intrigante e intensa storia
animata dall'intreccio dei conflitti clinici, sentimentali e scientifici fra
Carl Gustav Jung, Sigmund Freud e Sabina Spielrein che rivelò per la prima
volta l'importanza del 'transfert', un fenomeno fino ad allora ignoto.[2]. A
questa pagina segreta della psicoanalisi, Ottavio Rosati nel 1991 ha dedicato
una puntata speciale del programma di Raitre "Da Storia Nasce Storia", in cui
invitò Carotenuto a interpretare, in chiave psicodrammatica, la triade di
personaggi del suo libro.[3]. Nel 1997 Rosati scrisse per Rai Cinema, con la
consulenza di Carotenuto, la sceneggiatura di un film di impostazione storico-
scientifica su Jung, Freud e Sabine, "Una segreta simmetria" destinato alla
regia di Nelo Risi.[4]. La Rai ne acquisì i diritti ma lo script non entrò in
produzione a causa dell'uscita di Liliana Cavani dalla direzione dell'Ente.
Dal libro di Carotenuto nel 2002, fu invece tratto il film Prendimi l'anima,
diretto da Roberto Faenza e prodotto dalla Jean Vigò. Nel 2011, inoltre, David
Cronenberg ne trasse un'ulteriore versione cinematografica, con il film A
Dangerous Method.

Con Ernst Bernhard, Carotenuto fondò, nel 1962, assieme ad altri suoi allievi,
l'Associazione Italiana di Psicologia Analitica (AIPA), dalla quale poi uscì
nel 1992.

Il 30 ottobre 1992, fondò il Centro studi di psicologia e letteratura, del
quale rimase presidente fino alla sua morte. Alla sua memoria, è poi stato
intitolato.

È stato uno dei massimi psicoanalisti e terapeuti d'indirizzo junghiano.[5]

La sua ampia attività di studioso, ricercatore e analista, è testimoniata da
una vasta produzione che include articoli e libri, alcuni dei quali centrali
per la psicologia della personalità, la terapia psicologica e la storia della
psicologia. I principali temi trattati lungo l'intero corpo della sua vasta
opera, si concentrano attorno alle tematiche della clinica psicoanalitica e
dei rapporti tra psicoanalisi, arte e letteratura.

Particolare attenzione ha posto, per ciò che riguarda la prassi
psicoanalitica, al problema dell'amore di transfert che si instaura nella
coppia analitica. Soprattutto nei lavori compresi fra il 1980 e il 1988,
Carotenuto affronta, con originalità, la questione essenziale dei rapporti tra
analista e paziente, evidenziando l'inautenticità del concetto di "neutralità"
dello psicoanalista.[6]

Per Carotenuto, il tema chiave del setting psicoanalitico, ovverosia la storia
intima del paziente, rende l'analisi il teatro, per eccellenza, di Eros e
Thanatos, il luogo in cui si manifestano e si scontrano. Solamente l'autentica
consapevolezza e la presa di coscienza della forza degli affetti tirati in
ballo nella coppia analitica, rende il terapeuta capace di fronteggiare le
sofferte richieste del paziente, laddove, invece, un rifiuto di questo
coinvolgimento renderebbe l'analista cieco e vulnerabile, con conseguente
inefficacia della cura.

Carotenuto si dedica poi, con notevoli e numerosi saggi, ai rapporti tra
psicoanalisi, arte e letteratura, passando in rassegna, sotto la sua chiara,
incisiva, acuta e profonda visione analitica, un itinerario di ritratti e di
voci di vari artisti osservati e scrutati alla luce della loro vita intima. Ha
così analizzato, tra l'altro, l'opera di Pasolini, di Kafka, di Dostoevskij,
di Bousquet, di Shakespeare, di altri poeti e pittori, mosso dalla
convinzione, corroborata dalla sua decennale esperienza analitica nonché dalla
sua vasta conoscenza storica, secondo la quale la sofferenza psicologica non
basta, da sola, a spiegare l'opera d'arte, ma genera altresì un destino e un
percorso di vita interiore che, della ricerca e dell'opera artistica, fa la
sua ragion d'essere e la meta finale a cui tendere.

L'interesse per i grandi protagonisti della storia letteraria e del mondo
artistico suffraga la tesi portante di gran parte della produzione, ossia il
primato e l'importanza centrale che la creatività ha per l'essere umano e la
sua realizzazione. La creazione artistica in senso lato, come la psicoanalisi,
è un percorso di liberazione delle energie creative individuali, imprigionate
e bloccate, come dire, da un'educazione rigida ed errata o da gravi blocchi
nevrotici. Ciononostante, i complessi psichici (in senso junghiano) non
testimoniano solo del blocco delle proprie energie creative, ma indirizzano
anche alle innumerevoli e inusuali strade che spesso la psiche intraprende per
liberarsi o per trasformare il dolore interno in strumento di riscatto e di
creatività lungo il proprio, personale percorso di individuazione.

Molte di queste opere sono state tradotte all'estero, in varie lingue.

Altri progetti

