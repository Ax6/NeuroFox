**Memoria del mondo** (in inglese _**Memory of the World**_ ) è un programma
dell'UNESCO fondato nel 1992 e volto a censire e salvaguardare il patrimonio
documentario dell'umanità dai rischi connessi all'amnesia collettiva, alla
negligenza, alle ingiurie del tempo e delle condizioni climatiche, dalla
distruzione intenzionale e deliberata.[1] Il programma ha come obiettivi:
facilitare la conservazione dei documenti, favorirne l'accesso universale e
aumentare la consapevolezza diffusa dell'importanza del patrimonio
documentario.[1][2][3]

Il programma promuove diverse attività di valorizzazione e tutela; la
principale è la redazione e il costante aggiornamento di un registro che
include documenti di varia natura tra i quali raccolte di testi, manoscritti,
spartiti, documenti storici unici, immagini, registrazioni e filmati, tutti
segnalati per importanza e caratteristiche di unicità.[1][3] Il programma
sfrutta lo stato dell'arte della tecnologia per garantire migliore diffusione
e accessibilità dei contenuti inseriti nel registro, attraverso una rete di
esperti che si occupano di scambiare informazione e ottenere risorse per la
salvaguardia, la digitalizzazione e la divulgazione del materiale.[3]

Ogni organizzazione o individuo ha la possibilità di candidare un bene
documentario per essere inserito nel registro del programma. L'International
Advisory Committee (IAC), durante i suoi congressi biennali, esamina tutta la
documentazione disponibile sulla descrizione del bene, la sua origine,
l'importanza nel mondo, nonché l'attuale stato di conservazione.[4][5]

La tabella seguente elenca i congressi biennali dell'IAC, tenutisi a partire
dal 1993 per discutere e inserire nuovi beni documentari all'interno del
registro del programma:

Per una lista completa di tutti i beni documentari presenti nel registro è
possibile consultare il _Memory of the World Register_.[20]

Altri progetti

