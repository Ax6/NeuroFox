La **Terra di mezzo** è una regione di Arda, l'universo immaginario fantasy
creato dallo scrittore inglese J. R. R. Tolkien. _Lo Hobbit_ e _Il Signore
degli Anelli_ si svolgono interamente nella Terra di Mezzo, così come parte de
_Il Silmarillion_ e dei _Racconti incompiuti_.

Tolkien preparò diverse mappe della Terra di mezzo e delle sue regioni, dove
le sue storie hanno luogo. Alcune di esse furono pubblicate nel corso della
sua vita, tuttavia alcune delle prime non sono state pubblicate fino alla sua
morte. Le mappe principali sono quelle pubblicate ne _Lo Hobbit_ , _Il Signore
degli Anelli_ , _Il Silmarillion_ e nei _Racconti incompiuti_. La maggior
parte degli eventi della Prima Era ebbero luogo nel subcontinente Beleriand,
che fu successivamente inghiottito dall'oceano alla fine della Prima Era; le
Montagne Blu nel margine orientale della mappa del Beleriand sono le stesse
che appaiono nell'estremità occidentale della mappa della Terra di mezzo nella
Seconda e Terza Era. Le mappe di Tolkien della Terra di mezzo, in ogni caso,
mostrano solamente una piccola parte di tale regione (la maggior parte delle
terre di Rhûn e Harad non sono mostrate sulle mappe) e ci sono altri
continenti.

Tolkien scrisse molte volte che la Terra di mezzo si trova nella nostra Terra.
L'ha descritta come un passato immaginario della Terra, non solamente ne _Il
Signore degli Anelli_ , ma anche in alcune lettere. Egli collocò la fine della
Terza Era circa 6000 anni prima dei nostri giorni, e i dintorni della Contea
in quello che è oggi il nord-occidente dell'Europa (Hobbiville, per esempio,
era posto alla stessa latitudine di Oxford[1]), anche se in risposta alle
lettere egli avrebbe anche descritto gli elementi delle storie come una
"realtà secondaria o sub-creata" o una "credenza secondaria". Durante
un'intervista del gennaio del 1971, alla domanda se le storie si svolgono in
un'epoca differente, egli dichiarò, "No... ad un differente stadio
dell'immaginazione, questo sì". Tuttavia, fece cenno al collocamento delle sue
storie sulla Terra; parlando di _Midgard_ e _Middle-earth_ , egli disse: "Oh
certo, sono lo stesso termine. Molta gente ha commesso un errore nel credere
che la Terra di mezzo fosse una specie di pianeta Terra, o una sorta d'altro
pianeta fantascientifico. Non è che solamente un vecchio affascinante termine
usato per indicare il pianeta in cui viviamo, immaginato circondato
dall'oceano". Egli ha continuato a fare riferimenti al suo essere "un breve
episodio della storia" della Terra più tardi, nell'autunno del 1971.

Le storie di Tolkien narrano della lotta per il controllo del mondo, chiamato
Arda, e del continente della Terra di Mezzo: da un lato gli angelici Valar,
gli Elfi e i loro alleati fra gli Uomini; dall'altro il demoniaco Melkor o
_Morgoth_ (un Vala caduto nel male) e i suoi servitori, per lo più Orchi,
Draghi e Uomini schiavizzati. Nelle ere successive, dopo la sconfitta di
Morgoth e il suo esilio da Arda il suo posto venne preso dal suo luogotenente
Sauron.

I Valar, in seguito alla sconfitta di Morgoth, non presero più parte alle
vicende della Terra di Mezzo, ma successivamente mandarono Stregoni o _Istari_
per aiutare nella lotta contro Sauron. Gli Stregoni più importanti furono
Gandalf il Grigio e Saruman il Bianco. Gandalf rimase fedele alla sua missione
e si è dimostrato cruciale nella battaglia contro Sauron. Saruman, invece,
divenne corrotto e cercò di dimostrarsi come un rivale di Sauron per il potere
assoluto nella Terra di Mezzo. Altre razze coinvolte nella lotta contro il
male furono i Nani, gli Ent ed i famosi Hobbit. Le prime fasi del conflitto
sono narrate ne _Il Silmarillion_ , mentre le ultime fasi della lotta contro
Sauron sono raccontate ne _Lo Hobbit_ e ne _Il Signore degli Anelli_.

Conflitti per il possesso e il controllo di preziosi o magici artifici sono un
tema ricorrente nelle storie. La Prima Era è incentrata sulla ricerca condotta
dell'Elfo Fëanor e la maggior parte del suo popolo Noldorin per recuperare tre
preziosi gioielli chiamati Silmarilli che Morgoth rubò loro (da qui il titolo
_Il Silmarillion_ ). La Seconda e Terza Era sono incentrate sulla forgiatura
degli Anelli del Potere, e il destino dell'Unico Anello forgiato da Sauron, il
quale dà al suo portatore il potere di controllare o influenzare coloro che
indossano gli altri Anelli del Potere (da qui il titolo _Il Signore degli
Anelli_ ).

Nell'opera originale la Terra di Mezzo è chiamata _Middle-earth_. Nell'antica
mitologia Germanica, il mondo degli Uomini era conosciuto con diversi nomi,
come Miðgarðr, Middenheim, Manaheim e Middengeard. Il termine in antico
inglese _middangeard_ discende da una primitiva parola germanica ed ha così
affini in lingue correlate all'antico inglese come la parola norrena
_Miðgarðr_ dalla mitologia norrena, traslitterato in inglese odierno come
_Midgard_.[2][3]

Il termine "Middle-earth", anche comunemente indicato come "Middle-world", non
è stato pertanto inventato da Tolkien. Esso ricorre in Primo Inglese
Moderno[4] come evoluzione del termine Medio inglese _middel-erde_ (cfr.
tedesco _Mittelerde_ ), che si è sviluppato a sua volta, attraverso un
processo di etimologia popolare[5], da _middanġeard_ (in cui la _g_ è morbida
e ha la stessa pronuncia della _y_ nella parola inglese _yard_[6][7]). Con il
tempo _middangeard_ divenne scritto come _middellærd_ , _midden-erde_ , o
_middel-erde_ , indicando che il secondo elemento era stato reinterpretato, in
base alla sua somiglianza con la parola "earth".[5] Il cambio di significato
non era eccezionale, in ogni caso: _middangeard_ significava propriamente
_middle enclosure_ (recinto nel mezzo) invece che _middle-earth_ (terra nel
mezzo).[8] In ogni caso _middangeard_ era stato tradotto come "middle-earth" e
Tolkien seguì questo corso.

Tolkien incontrò la prima volta il termine _middangeard_ in un frammento in
Antico Inglese che studiò nel 1914:

_Éala éarendel engla beorhtast / ofer middangeard monnum sended._

Salve Earendel, il più brillante degli angeli / sopra la terra-di-mezzo
inviato agli uomini.

Questa citazione proviene dal secondo dei resti frammentari del poema Crist di
Cynewulf. Il nome _Éarendel_ fu l'ispirazione per il marinaio del
_legendarium_ Tolkieniano Eärendil,[9] che salpò dalle lande della Terra di
Mezzo per chiedere aiuto ai poteri angelici, i Valar. Il primo poema di
Tolkien riguardo a Eärendil, risalente al 1914, lo stesso anno in cui lesse il
poema Crist, fa riferimento a _the mid-world's rim_ (i margini del mondo-di-
mezzo).[10]

Il concetto di _middangeard_ fu considerato da Tolkien essere lo stesso di un
particolare significato della parola greca οἰκουμένη - _oikoumenē_ (dal quale
deriva la parola ecumenico). In questo utilizzo Tolkien disse che _oikoumenē_
è "il posto abitato degli uomini";[11] con ciò egli intese che è il mondo
fisico in cui un uomo vive la sua vita e il suo destino, in contrasto con i
mondi invisibili, come l'Inferno o il Paradiso.

«"La Terra-di-Mezzo non è ... una mia invenzione. È una modernizzazione o
un'alterazione ... di un'antica parola che indicava il mondo abitato dagli
uomini, l' _oikoumene_ : di mezzo perché si pensava vagamente che fosse posta
al centro di mari che la circondavano e (nell'immaginazione nordica) tra i
ghiacci del nord e i fuochi del sud. Antico inglese _middan-geard_ , inglese
medioevale _midden-erd_ , _middle-erd_. Molti recensori sembrano pensare che
la Terra-di-Mezzo sia su un altro pianeta!"»

Il termine Terra di Mezzo non fu, tuttavia, usato nei primi scritti di Tolkien
riguardo al mondo da lui creato: scritti datati verso i primi anni del 1920
che furono successivamente pubblicati nei Racconti ritrovati e Racconti
perduti (1983-4); il termine non è neppure usato ne Lo Hobbit[10]. Tolkien
iniziò ad utilizzare il termine Terra di Mezzo verso la fine del 1930, al
posto di "Grandi Terre", "Terre Estere" e "Terre Citeriori" che usò per
descrivere queste regioni nei suoi racconti.[10] Questo termine apparve nelle
bozze de _Il Signore degli Anelli_ , e la prima apparizione pubblicata del
termine Terra di Mezzo nelle opere di Tolkien è nel Prologo di quell'opera:
"...Eppure è un fatto che gli Hobbit siano vissuti tranquilli e pacifici nella
Terra di Mezzo per anni e anni prima che gli altri popoli si accorgessero
della loro presenza".[13]

Il termine Terra di Mezzo può anche essere usato come soprannome per l'intera
creazione di Tolkien, invece dei più appropriati, ma meno conosciuti termini
Arda, che si riferisce al pianeta di cui il _continente_ della Terra di Mezzo
è tecnicamente solo una parte, ed Eä, che si riferisce all'universo, di cui
Arda è una parte. Si può vedere anche in titoli di libri come _La via per la
Terra di Mezzo_ , _L'atlante della Terra di Mezzo di Tolkien_ , ed in
particolare la serie _The History of Middle-earth_ ( _La storia della Terra di
Mezzo_ ) i quali ricoprono un'area che va oltre la rigorosa definizione
geografica del termine Terra di Mezzo. Tolkien stesso usò il termine in questo
modo, a volte.

Una possibile spiegazione è che i termini Arda ed Eä non sono mai menzionati
ne _Il Signore degli Anelli_ , e solo con la pubblicazione de _Il
Silmarillion_ nel 1977 i lettori hanno avuto modo di conoscere le due parole.

Per quanto riguarda il termine inglese per Terra di Mezzo, "Middle-earth",
viene spesso scritto con entrambe le iniziali maiuscole, "Middle-Earth",[14] e
il trattino viene a volte incorrettamente omesso, come in "Middle Earth",
"Middle earth" e "Middleearth". In italiano, invece, "Terra di Mezzo" compare
in alcune traduzioni con i trattini, Terra-di-Mezzo.

Nel contesto generale del suo legendarium, la Terra di Mezzo di Tolkien era
parte del suo mondo creato di Arda (che include le Terre Immortali di Aman e
Eressëa, rimosse dal resto del mondo fisico), che era a sua volta parte del
più ampio creato chiamato Eä.

Un modo per comprendere la posizione della Terra di Mezzo nel complesso
sistema di Tolkien è quello di immaginare l'intera creazione come una serie di
mondi all'interno di altri mondi. Così lo strato esterno è l'intero universo
stesso, chiamato da Tolkien Eä. All'interno di Eä ci sono molti mondi
misteriosi e sconosciuti, ma gli eventi da lui raccontati hanno luogo nel
mondo chiamato "Arda". Arda è quella che noi chiamiamo "Terra", chiamata da
Tolkien "Imbar" o "Ambar" (che significa "la Dimora") e il sole e la luna che
le ruotano attorno. In Arda si trovano i continenti di Aman e della Terra di
Mezzo (che erano in realtà due o più continenti), e sono separati dal Grande
Mare Belegaer (analogo all'Oceano Atlantico). Nelle sue storie, Tolkien
tradusse il nome Terra di Mezzo con _Endor_ (o a volte _Endórë_ ) e _Ennor_
nelle lingue elfiche Quenya e Sindarin rispettivamente, a volte riferendosi
solamente al continente dove si svolgono le sue storie insieme a un altro
continente a sud, le Terre Oscure.

Il continente occidentale, Aman, era la casa dei Valar e degli elfi chiamati
Eldar. Anche un continente orientale disabitato è menzionato, ma non figura
nelle storie. L'isola di Númenor era collocata nel Belegaer fra Aman e la
Terra di Mezzo, ma fu successivamente inabissata. Negli ultimi anni anche Aman
fu rimossa completamente da Arda dal Creatore, Eru Ilúvatar, per impedire agli
Uomini di provare a raggiungerla.

All'inizio Ambar era supposto essere un "mondo piatto", nel quale i suoi
abitanti erano tutti disposti su un lato del mondo. Gli schizzi di Tolkien
mostrano un aspetto discoidale del mondo che guarda verso le stelle. Tuttavia,
in accordo con i racconti contenuti sia ne _Il Silmarillon_ sia ne _Il Signore
degli Anelli_ , quando il re di Númenor chiamato Ar-Pharazôn invase Aman per
ottenere l'immortalità dai Valar, Eru Ilúvatar intervenne, distruggendo
Númenor, rimuovendo Aman "dalle cerchie del mondo" e rimodellando Ambar nella
forma sferica che ha oggi. L'Akallabêth dice che i Númenóreani che
sopravvissero alla Caduta navigarono tanto lontano verso Ovest quanto
poterono, in cerca della loro antica dimora, ma i loro viaggi li condussero
intorno al mondo fino al punto di partenza. Perciò, prima della fine della
Seconda Era il passaggio da "Terra piatta" a "Terra sferica" era completato.
Nuove terre furono anche create ad ovest, analogamente al Nuovo Mondo.

Qualche anno dopo la pubblicazione de _Il Signore degli Anelli_ , in una nota
associata all'unica storia narrativa "Athrabeth Finrod ah Andreth" (la quale è
detto avvenuta nel Beleriand durante la Guerra dei Gioielli), Tolkien equiparò
Arda al Sistema Solare; perché Arda da questo punto di vista consisteva in più
di un corpo celeste (Valinor divenne un altro pianeta e il Sole e la Luna
divennero corpi celesti fermi nel loro stesso posto e non oggetti orbitanti
attorno alla Terra).

Tolkien scrisse che la Terra di Mezzo o Endor originariamente era conforme ad
un ampio schema simmetrico che fu corrotto da Melkor. I vari conflitti con
Melkor (nonché l'azione dei Valar in un'occasione) hanno portato la Terra ad
essere deformata.

Originariamente, Arda iniziò come un singolo mondo piatto e i Valar crearono
Due Lampade per illuminarlo, Illuin e Ormal. Il Vala Aulë forgiò grandi torri,
Helcar nell'estremo nord, e Ringil nel profondo sud. Illuin fu posta sopra
Helcar e Ormal sopra Ringil. Nel mezzo, dove la luce delle lampade si
incontrava, i Valar vennero ad abitare nell'isola di Almaren nel mezzo di un
Grande Lago. Una volta osservata dallo spazio, la geografia di Arda era quindi
simmetrica. Quando Melkor distrusse le Lampade dei Valar, due grandi mari
interni (Helcar e Ringil) e due mari maggiori (Belegaer e il Mare Orientale)
furono creati, ma Almaren e il suo lago furono distrutti.

I Valar lasciarono la Terra di Mezzo e giunsero all'appena formato continente
di Aman nell'ovest, dove crearono la loro dimora chiamata Valinor. Per
scoraggiare Melkor dall'attaccare Aman, essi spinsero il continente della
Terra di Mezzo ad est, ampliando così il Belegaer al suo centro ed innalzando
cinque maggiori catene montuose nella Terra di Mezzo che presero una
distribuzione relativamente simmetrica, chiamate Montagne Blu, Rosse, Grigie e
Gialle e le Montagne del Vento. Questo, tuttavia, deturpò la simmetria della
configurazione dei continenti e dei loro mari intermedi.

Molti secoli dopo che Valinor fu fondata, Melkor innalzò le Montagne Nebbiose
per ostacolare il cammino del Vala Oromë, che dava la caccia alle bestie di
Melkor durante il periodo oscuro della Terra di Mezzo precedente al risveglio
degli Elfi.

Ulteriori modifiche si verificarono quando i Valar assalirono Utumno, qualche
anno dopo il Risveglio degli Elfi. Il nord-ovest della Terra di Mezzo, in
particolare le regioni ad ovest delle Montagne Blu (chiamate Beleriand) dove
Melkor incontrò la schiera dei Valar, furono "molto rotte". Belegaer, il mare
fra la Terra di Mezzo e Aman, si accentuò ulteriormente, creando varie altre
baie, una delle quali era la Baia di Balar, la confluenza del Sirion. Le terre
montuose del Dorthonion e le montagne presso Hithlum furono anch'esse un
risultato delle battaglie.

Nella regione centrale della Terra di Mezzo, un Grande Golfo (del Belegaer) fu
formato (il precursore della successiva Baia di Belfalas). Nel lontano sud, il
Mare Interno di Ringil si espanse grandemente e separò la parte meridionale
del continente dalla terraferma, formando infatti le Terre Oscure (Hyarmenor)
e il Mare Interno, unendo da uno stretto i precedentemente separati Belegaer
con i Mari Orientali.

Come raccontato ne _Il Silmarillion_ , la maggior parte degli eventi della
prima era ebbero luogo nelle lande del Beleriand e nei suoi dintorni. Tolkien
collocò entro i confini del Beleriand il regno Elfico celato del Doriath,
governato da Re Thingol, e Gondolin, fondata da Turgon. Importante fu anche la
fortezza di Nargothrond, fondata dall'Elfo Finrod Felagund. Nelle Montagne Blu
ad est vi erano i grandi palazzi dei Nani, Belegost e Nogrod. Il Beleriand era
diviso in parte orientale ed occidentale dal grande fiume Sirion. Nel
Beleriand Orientale si trovava il fiume Gelion con i suoi sette tributari,
definito il regno degli Elfi Verdi di Ossiriand. A nord del Beleriand si
trovavano le regioni di Nevrast, Hithlum e Dor-lómin e le Montagne di Ferro
dove Morgoth (Melkor) eresse la fortezza di Angband. Le violenti lotte durante
la Guerra d'Ira fra le Schiere dei Valar e le armate di Melkor alla fine della
Prima Era portarono alla distruzione di Angband, e modificarono la
configurazione della Terra di Mezzo così che la maggior parte del Beleriand
sprofondò sotto il mare.

Anche le Pelóri furono innalzate agli inizi della Prima Era, insieme alle
Isole Incantate, per rendere Valinor sostanzialmente irraggiungibile eccetto
che per il fortificato Calacirya.

Nella Seconda e Terza era, durante la quale Tolkien collocò gli eventi dell'
_Akallabêth_ , de _Lo Hobbit_ e de _Il Signore degli Anelli_ , le regioni
Occidentali della Terra di Mezzo comprendevano le terre di Eriador, Gondor, le
Montagne Nebbiose e le valli del grande fiume Anduin. L'Eriador era delimitato
dagli Ered Luin o Montagne Blu ad ovest, le quali confinavano con il mare e i
Porti Grigi, chiamati anche Mithlond. Ad est dell'Eriador si trovavano le
Montagne Nebbiose, che andavano dall'estremo nord fino a Isengard, dimora
dello stregone Saruman, nel sud. Nelle Montagne Nebbiose si trovava il grande
palazzo Nanico di Khazad-dûm o Moria. All'interno di Eriador si trovava
originariamente il Regno di Arnor, fondato dagli Uomini che erano fuggiti alla
distruzione di Númenor. Questo fu successivamente diviso nei regni di
Arthedain, Cardolan e Rhudaur. Questi regni erano da troppo tempo passati alla
storia al tempo de _Il Signore degli Anelli_. L'Eriador comprendeva anche La
Contea, patria degli Hobbit, e il vicino insediamento di Brea. Granburrone o
Imladris, la casa del Mezzoelfo Elrond si trovava anch'essa in Eriador,
prossima ai versanti occidentali delle Montagne Nebbiose.

Ad est delle Montagne si trovava la terra chiamata Rhovanion e il grande fiume
Anduin. Sul suo lato occidentale, tra l'Anduin e le Montagne Nebbiose, si
trovava il Regno Elfico di Lothlórien, dimora della Dama Elfica Galadriel, e
la Foresta di Fangorn, dimora degli Ent. Ad est del fiume si trovava la grande
foresta di Bosco Atro (precedentemente chiamata Boscoverde), ed oltre vi era
la Montagna Solitaria o Erebor, dimora del drago Smaug, la città di Dale,
Dorwinion e i Colli Ferrosi. A sud-est delle Montagne Nebbiose si estendeva il
regno di Rohan, abitato dagli alleati di Gondor, e più a sud vi era il Regno
di Gondor, fondato come Arnor dagli Uomini fuggiti dalla distruzione
dell'isola di Númenor. Ad est di Gondor, e circondata da alte montagne, si
trovava Mordor, dimora di Sauron nella sua fortezza di Barad-dûr.

A sud di Gondor si trovavano le terre di Harad e Khand, e il porto di Umbar.
Nel lontano Est al di là del Rhovanion vi era il Mare di Rhûn, e sul suo
versante orientale si trovava il popolo degli Esterling. Gli abitanti di
quelle terre erano tradizionalmente ostili a Gondor, e alleati di Sauron ai
tempi de _Il Signore degli Anelli_.

Tolkien non concluse mai la geografia per il mondo associato a _Lo Hobbit_ e a
_Il Signore degli Anelli_. In _The Shaping of Middle-earth_ , volume IV della
_History of Middle-earth_ , Christopher Tolkien pubblicò svariate mappe
notevoli sia dell'originario mondo piatto sia del mondo sferico, che suo padre
creò nell'ultima parte degli anni 1930. Karen Wynn Fonstad trasse spunto da
queste mappe per sviluppare dettagliate, tuttavia non canoniche, "mappe del
mondo intero" che riflettono un mondo coerente con gli anni storici
raffigurati ne _Il Silmarillion_ , _Lo Hobbit_ , e _Il Signore degli Anelli_.

Delle mappe disegnate da Christoper Tolkien e suo padre furono pubblicate
sotto forma di pieghevoli allegate ai libri _Lo Hobbit_ , _Il Signore degli
Anelli_ , _Il Silmarillion_ e _Racconti incompiuti_ , nonché sotto forma di
poster con il nome _A Map of Middle-Earth_ ("Una mappa della Terra di Mezzo").
Altre mappe comparvero nei libri _The Shaping of Middle-earth_ , _The History
of The Lord of the Rings_ e _The War of the Jewels_.

La Tolkien Estate ha sempre affermato che la struttura geografica della Terra
di Mezzo e di qualunque altro luogo dell'immaginario tolkieniano sia proprietà
intellettuale di J.R.R. e dei suoi eredi. Per questo motivo ha limitato la
pubblicazione di mappe ai soli autorizzati e persegue legalmente chiunque
pubblichi mappe, anche ideate in autonomia, su internet.[15]

Tolkien descrisse la regione in cui vivono gli Hobbit «A nord-ovest del
Vecchio Mondo e ad est del Mare»,[13] indicando una possibile connessione con
l'Inghilterra e la parte occidentale dell'Europa, il cosiddetto "Vecchio
Mondo". Tuttavia, come precisò nelle sue lettere private, i luoghi non sono in
corrispondenza esatta e non aveva intenzione di farli combaciare nemmeno al
momento della scrittura, eccezion fatta per una mappa annotata scoperta di
recente (vedi sotto). A questo proposito, Tolkien scrisse:

«As for the shape of the world of the Third Age, I am afraid that was devised
_dramatically_ rather than geologically, or paleontologically.»

«Riguardo alla forma del mondo della Terza Era, temo che sia stato ideato
_drammaticamente_ , piuttosto che geologicamente o paleontologicamente.»

«I am historically minded. Middle-earth is not an imaginary world. The name is
the modern form (appearing in the 13th century) of midden-erd>middel-erd, an
ancient name for the oikoumene, the abiding place of Men, the objectively real
world, in use specifically opposed to imaginary worlds (as Fairyland) or
unseen worlds (as Heaven or Hell). The theatre of my tale is this earth, the
one in which we now live, but the historical period is imaginary. The
essentials of that abiding place are all there (at any rate for inhabitants of
N.W. Europe), so naturally it feels familiar, even if a little glorified by
enchantment of distance in time.»

«Ho una mentalità storica. La Terra di Mezzo non è un mondo immaginario. Il
nome è la forma moderna (apparsa nel XIII secolo) di _midden-erd >middel-erd_,
un antico nome per l' _oikumene_ , la dimora dell'Uomo, il mondo
oggettivamente reale, utilizzato come esatto contrario dei mondi immaginari
(come _Fairyland_ ) e inosservabili (come Paradiso e Inferno). Il teatro del
mio racconto è la Terra, quella in cui viviamo, ma il periodo storico è
immaginario. Gli elementi essenziali di quel luogo ci sono tutti (almeno per
gli abitanti del nord-ovest dell'Europa), dunque ci sembra un luogo naturale,
seppur glorificato dall'incantamento della distanza nel tempo.»

«If it were "history", it would be difficult to fit the lands and events (or
"cultures") into such evidence as we possess, archaeological or geological,
concerning the nearer or remoter part of what is now called Europe; though the
Shire, for instance, is expressly stated to have been in this region...I hope
the, evidently long but undefined gap in time between the Fall of Barad-dûr
and our Days is sufficient for "literary credibility", even for readers
acquainted with what is known as "pre-history". I have, I suppose, constructed
an imaginary time, but kept my feet on my own mother-earth for place. I prefer
that to the contemporary mode of seeking remote globes in 'space'. However
curious, they are alien, and not loveable with the love of blood-kin.»

«Se fosse "storia", sarebbe difficile adattare i luoghi e gli eventi (o
"culture") a ogni prova che possediamo, archeologica o geologica, riguardante
la più prossima o la più remota parte di quel che oggi chiamiamo Europa;
nonostante la Contea, ad esempio, sia collocata esattamente in questo
luogo...[18] Spero che l'evidentemente lungo ma indefinito vuoto temporale tra
la caduta di Barad-dûr e i giorni nostri sia sufficiente per dare "credibilità
letteraria" anche ai lettori al corrente di ciò che conosciamo come
"preistoria". Ho costruito, suppongo, un tempo immaginario, mantenendo però i
piedi puntati sulla mia Madre Terra per il luogo. Lo preferisco all'abitudine
contemporanea di cercare mondi remoti nello "spazio". Per quanto curiosi, sono
alieni, e non possono essere amati con l'amore di un legame di sangue.»

In un'altra lettera, Tolkien istituisce un parallelismo (ma non
un'uguaglianza) tra l'Europa e la Terra di Mezzo:

«The action of the story takes place in the North-west of "Middle-earth",
equivalent in latitude to the coastlands of Europe and the north shores of the
Mediterranean. [...] If Hobbiton and Rivendell are taken (as intended) to be
at about the latitude of Oxford, then Minas Tirith, 600 miles south, is at
about the latitude of Florence. The Mouths of Anduin and the ancient city of
Pelargir are at about the latitude of ancient Troy.»

«L'azione della storia ha luogo nella parte nord-ovest della "Terra di Mezzo",
che per latitudine corrisponde alle coste dell'Europa e a quelle
settentrionali del Mediterraneo. [...] Se Hobbiville e Gran Burrone venissero
collocate all'incirca alla latitudine di Oxford, allora Minas Tirith, 600
miglia a sud, sarebbe circa alla latitudine di Firenze. Le Foci dell'Anduin e
l'antica città di Pelargir si troverebbero circa alla latitudine dell'antica
Troia.»

Egli conferma tuttavia che la Contea, la terra degli Hobbit, sia
effettivamente basata sull'Inghilterra:

«The Shire is based on rural England and not any other country in the world.»

«La Contea è basata sull'Inghilterra rurale e non su qualsiasi altro Stato al
mondo.»

Nel Prologo de _Il Signore degli Anelli_ , Tolkien scrive:

«Those days, the Third Age of Middle-earth, are now long past, and the shape
of all lands has been changed.»

«Quei giorni, la Terza Era della Terra di Mezzo, sono ormai molto lontani, e
la forma di tutte le terre è cambiata.»

Inoltre nell'appendice ci sono diversi riferimenti alla storia e
all'etimologia dei luoghi "ora" (in inglese moderno) e "allora" (nel
linguaggio arcaico).

«The year no doubt was of the same length, for long ago as those times are now
reckoned in years and lives of men, they were not very remote according to the
memory of the Earth.»

«L'anno aveva indubbiamente la stessa lunghezza [la nota riporta come durata
_365 giorni, 5 ore, 48 minuti e 46 secondi_ ], adesso quei tempi sembrano
assai lontani se calcolati in anni e vite d'uomo, ma non sono poi così remoti
per la memoria del Mondo.»

Sempre nelle appendici e nel _Silmarillion_ , con il supporto di informazioni
da _The History of Middle-earth_ , sono presenti cenni a costellazioni e
stelle visibili dall'emisfero nord della Terra, fra cui il Sole, la Luna,
Orione, l'Orsa Maggiore e altri pianeti (descritti come stelle, nonostante
_Carnil_ sia Marte).[20][21][22][23]

Una mappa annotata da Tolkien, scoperta nell'ottobre 2015 nella collezione di
Pauline Baynes, posiziona Hobbiville alla latitudine di Oxford e fa
corrispondere Minas Tirith a Ravenna. Inoltre, sono presenti come punti di
riferimento anche Belgrado, Cipro e Gerusalemme.[24] Questa mappa è inoltre la
fonte utilizzata da Baynes per la localizzazione di posti non presenti nelle
mappe originali, quali Framsburg e Dorwinnion.

Nel _Silmarillion_ la storia di Arda è divisa in quattro epoche:
l'Ainulindalë, gli Anni delle Lampade, gli Anni degli Alberi e gli Anni del
Sole. La storia della Terra di Mezzo inizia nel periodo della Prima Era e del
risveglio degli elfi, durante gli Anni degli Alberi; gli eventi precedenti
sono noti semplicemente come "L'inizio dei giorni". Durante la Prima Era, il
risveglio degli uomini coincide con la prima alba e l'inizio degli Anni del
Sole, che coprono l'arco temporale compreso tra la Prima Era e il presente.

Nell'universo tolkieniano, il Dio creatore dell'universo è Eru Ilúvatar. La
cosmogonia ideata da Tolkien presenta una creazione del mondo avvenuta
attraverso la musica: inizialmente, Ilúvatar creò degli spiriti chiamati Ainur
e insegnò loro a cantare. Quando essi riuscirono a padroneggiare questa
abilità, Ilúvatar ordinò loro di comporre un tema musicale basato sulle idee
di ognuno. Il più potente degli Ainur, Melkor (chiamato in seguito _Morgoth_
dagli elfi), iniziò allora a produrre una personale cacofonia per disturbare
la musica. In risposta, Ilúvatar introdusse nuove melodie tali da portare la
musica oltre la comprensione degli Ainur. Il fondamento della creazione è che
l'andamento della musica e il conflitto tra Melkor e Ilúvatar abbia gettato le
basi di gran parte della storia del futuro universo e delle persone che ci
avrebbero vissuto.

A quel punto Ilúvatar fermò la musica, rivelandone il significato agli Ainur
tramite una visione. Molti di essi, commossi, sentirono la grande necessità di
partecipare agli eventi in prima persona. Ilúvatar creò allora Eä, l'universo
vero e proprio, e alcuni degli Ainur entrarono a farne parte per condividerne
la propria esperienza. Tuttavia, all'arrivo in Eä, trovarono un universo
ancora spoglio, essendo giunti all'inizio del tempo. Gli Ainur intrapresero
grandi fatiche durante questi "anni delle stelle", nei quali diedero forma
all'universo e lo riempirono con cose di gran lunga al di là della
comprensione umana.

Con il tempo gli Ainur diedero forma ad Arda, la futura dimora dei Figli di
Ilúvatar: Elfi e Uomini. Melkor e i suoi seguaci entrarono a loro volta in Eä,
mettendosi a rovinare e disfare qualsiasi cosa gli altri facessero. I quindici
Ainur più potenti erano chiamati Valar; Melkor era il più potente, ma il loro
capo era Manwë. Ognuno dei Valar era attratto da un particolare aspetto
dell'universo, che diventerà per ognuno il principale obiettivo del proprio
potere. Melkor era attratto da qualunque cosa fosse violenta o terribile: ad
esempio freddo pungente, caldo torrido, terremoti, rotture, lacerazioni e
oscurità. Il suo potere era così grande che inizialmente gli altri Valar non
erano in grado di contenerlo, finché Tulkas entrò in Eä e ristabilì
l'equilibrio. Cacciato da Tulkas, Melkor si rifugiò nell'oscurità ai margini
di Arda. I Valar si insediarono in Arda per vegliare su di essa e prepararla
all'arrivo dei Figli.

Gli Anni delle Lampade iniziarono appena i Valar finirono di preparare Arda.
Essa divenne un singolo mondo piatto, e i Valar crearono le Due Lampade per
illuminarla: Illuin e Ormal. Al centro, dove la luce delle lampade si
mescolava, dimoravano i Valar, presso l'isola di Almaren. Durante questo
periodo, noto come Primavera di Arda, i Valar completarono il mondo a proprio
piacimento, mentre Melkor si celava oltre le Mura della Notte; è in questo
periodo che comparvero gli animali e le foreste iniziarono a crescere. La
Primavera fu interrotta quando Melkor fece ritorno ad Arda, e finì del tutto
quando distrusse le Lampade. Tale evento segnò inoltre la fine degli Anni
delle Lampade.

Gli Anni degli Alberi iniziarono dopo la distruzione delle Lampade, quando i
Valar si ritirarono nelle regioni occidentali di Arda, dove Yavanna piantò i
Due Alberi Telperion e Laurelin, per illuminare la nuova dimora di Valinor,
nelle terre di Aman. Gli Alberi illuminavano soltanto Aman, lasciando il resto
di Arda (e dunque la Terra di Mezzo) nell'oscurità, illuminato soltanto dalle
stelle.

La Prima Era ebbe inizio con il Risveglio degli elfi presso il lago Cuiviénen,
all'estremo est della Terra di Mezzo. Gli elfi furono presto avvicinati dai
Valar, che chiesero loro di recarsi ad Aman per vivere insieme. Molti di loro
furono persuasi e intrapresero il grande viaggio verso Aman, ma non tutti lo
completarono, dando così luogo alla loro suddivisione. I Valar imprigionarono
Melkor, il quale però sembrò pentirsi e venne liberato sulla parola. Egli
seminò allora grande discordia tra gli elfi, suscitando rivalità tra i
principi Fëanor e Fingolfin. Inoltre, uccise il loro padre, Re Finwë,
distrusse i Due Alberi con l'aiuto di Ungoliant e rubò i Silmaril, tre
preziosissimi gioielli forgiati da Fëanor che contenevano la luce dei Due
Alberi.

Fëanor persuase gran parte del suo popolo, i Noldor, a lasciare Aman e
inseguire Melkor nel Beleriand, maledicendolo col nome di _Morgoth_ , il
"nemico nero"; lui e i suoi figli giurarono che avrebbero recuperato i
Silmaril ad ogni costo. Fëanor guidò il primo gruppo di Noldor, mentre il
secondo e più grande fu condotto da Fingolfin. I Noldor si fermarono ad
Alqualondë, città-porto dei Teleri, ma questi ultimi si rifiutarono di dare
loro delle navi per arrivare alla Terra di Mezzo. Fëanor e gran parte dei suoi
seguaci attaccarono allora i Teleri, rubando le loro navi e dando luogo al
Fratricidio di Alqualondë. Il gruppo di Fëanor salpò sulle navi rubate,
lasciando indietro quello di Fingolfin. L'unica scelta rimasta al secondo
gruppo era quella di dirigersi nella Terra di Mezzo attraverso il mortale
Helcaraxë, nell'estremo nord. Successivamente Fëanor fu ucciso, ma la maggior
parte dei suoi figli sopravvisse e fondò dei regni, così come fecero Fingolfin
e i suoi eredi. Nel frattempo, i Valar colsero gli ultimi due frutti dai Due
Alberi e li usarono per creare il Sole e la Luna, che rimasero parte di Arda
sebbene separati da Ambar, la parte solida del mondo.

Gli Anni del Sole iniziarono quando i Valar fecero il sole, ed esso sorse su
Ambar; da allora il tempo viene computato a partire dal giorno di quell'alba.
A seguito di diverse grandi battaglie, ci fu un lungo periodo di pace, durante
l'Assedio di Angband, durato quattrocento anni, durante il quale i primi
uomini, gli Edain, giunsero nel Beleriand attraversando gli Ered Luin. Quando
Morgoth riuscì a spezzare l'assedio di Angband, i regni elfici caddero uno a
uno, inclusa la città di Gondolin. L'unico successo tangibile di uomini ed
elfi giunse quando Beren e Lúthien recuperarono un Silmaril dalla Corona
Ferrea di Morgoth. In seguito morirono entrambi ma i Valar decisero di
riportarli in vita e concedere loro di vivere insieme lontani da tutti gli
altri mortali.

Il Silmaril rubato fu quindi donato a Re Thingol, così come Beren aveva
giurato di fare, in cambio della mano di Lùthien. Anni dopo, in seguito alla
caduta del Nargothrond, la collana Nauglamir forgiata dai nani di Norgod per
Re Finrond Felagund, fu portata presso Re Thingol che decise di farla
riforgiare in modo da includere il Silmaril di Beren. Alla vista di tale
gioiello, nei nani di Nogrod, ai quali Thingol aveva affidato l'incarico, si
accse un rovente desiderio. Uccisero quindi Re Thingol rubando e fuggendo con
il Silmaril. Beren tese un agguato ai nani e lo recuperò, dandolo a Lúthien.
Presto i due morirono nuovamente e il Silmaril fu dato a loro figlio Dior, che
ripristinò il regno di Doriath. I figli di Fëanor chiesero che il Silmaril
fosse riconsegnato a loro, ma Dior rifiutò. I Fëanoriani distrussero Doriath e
uccisero Dior, nel Secondo Fratricidio ma Elwing, figlia di Dior, riuscì a
scappare con il gioiello. Tre figli di Fëanor (Celegorm, Curufin e Caranthir)
morirono nel tentativo di riottenerlo.

Alla fine della Prima Era, tutto ciò che rimase degli elfi e degli uomini
liberi del Beleriand era un insediamento presso le Bocche del Sirion, nel
quale si trovava Eärendil, sposo di Elwing. I Fëanoriani chiesero nuovamente
indietro il Silmaril, ma in seguito ad un nuovo rifiuto decisero di prenderlo
con la forza, dando luogo al Terzo Fratricidio. Eärendil ed Elwing
attraversarono il Belegaer portando appresso il Silmaril, pregando i Valar di
perdonarli e aiutarli. I Valar risposero; Melkor fu catturato, gran parte
delle sue opere fu distrutta e fu esiliato ai confini del mondo, oltre la
Porta della Notte.

I Silmaril furono recuperati, ma ad un grande costo: il Beleriand fu distrutto
nella Guerra d'Ira e scomparve definitivamente. Ai figli rimasti di Fëanor,
Maedhros and Maglor, fu ordinato di tornare a Valinor ed essi rubarono i
Silmaril dai Valar. Tuttavia, così come era successo a Melkor, i Silmaril
bruciarono nelle loro mani, e si resero conto che non avrebbero mai potuto
possederli, rendendo nullo il giuramento fatto. Entrambi i fratelli trovarono
la morte: Maedhros si gettò in un abisso infuocato con un Silmaril e Maglor
gettò un altro Silmaril in mare. Così, i Silmaril giunsero alle loro dimore:
uno a Eärendil in cielo, uno in terra e uno in acqua, ovvero nei tre elementi
di Arda.

All'inizio della Seconda Era, gli Edain si stabilirono nell'isola di Númenor,
nell'ovest del Grande Mare, mentre molti elfi si stabilirono ad ovest. I Valar
diedero ai numenoreani il dono della lunga vita, tre volte più lunga di quella
degli uomini; essi divennero grandi navigatori e, nei loro giorni di gloria,
giunsero nella Terra di Mezzo per insegnare agli altri uomini le loro abilità.
Tuttavia, in loro crebbe una grande gelosia per i loro fratelli immortali, gli
elfi. All'apice del loro potere, i numenoreani dominarono sugli uomini della
Terra di Mezzo, anziché aiutarli. Alcuni secoli dopo Sauron, il più potente
tra i servitori di Morgoth e suo capitano, iniziò a riunire le creature
malvagie nelle terre orientali. Persuase gli elfi dell'Eregion a creare gli
Anelli del Potere, forgiando in segreto l'Unico Anello per controllare tutti
gli altri. Tuttavia, gli elfi compresero il piano di Sauron appena questi
indossò il suo anello, e si tolsero i loro prima che potesse riuscire a
dominarli. In questo periodo, l'ombra scese su Númenor, e i re desideravano
vivere fino all'ultimo la loro vita, ad essa avidamente aggrappati. Númenor,
in passato sempre grata a Eru e ai Valar, iniziò a pagare il suo tributo,
diventando sempre più inquieta riguardo al destino dell'uomo, ovvero la
mortalità. I numenoreani si divisero tra Uomini del Re, coloro che avrebbero
voluto vedere il potere di Númenor crescere e la fedeltà a Elfi e Valar
declinare, e i Fedeli, che mantennero i legami con gli elfi e continuarono ad
ascoltare le parole di Ilúvatar.

Ritrovata la sua forza e consapevole del suo crescente dominio sulla Terra di
Mezzo, Sauron si proclamò Signore degli Uomini. Ar-Pharazôn, ultimo re di
Númenor, pensando di essere l'unico a meritare tale titolo, salpò per la Terra
di Mezzo con il suo esercito, sfidando di fatto Sauron. Quest'ultimo, resosi
conto della potenza del suo nemico e sapendo che non avrebbe potuto batterlo,
si lasciò catturare e portare a Númenor come ostaggio. Presto, con l'inganno e
la retorica, riuscì a ingraziarsi il re, affermando che Melkor era l'unico
vero Dio, mentre Eru una semplice invenzione dei Valar. Così, il sovrano
inizio la persecuzione dei Fedeli, sacrificati in nome di Melkor. Infine,
quando Ar-Pharazôn divenne vecchio, Sauron usando il potere del suo anello gli
disse che nessuno, neanche i Valar, avrebbe potuto sfidare la grandezza di
Númenor, e che il re avrebbe dovuto attaccare Valinor e conquistare le Terre
Imperiture, guadagnandosi così l'immortalità. Il vero obiettivo di Sauron era
far sì che i Valar spazzassero via l'esercito dei numenoreani, ultimo ostacolo
alla conquista della Terra di Mezzo; Ar-Pharazôn, timoroso della morte,
ascoltò il consiglio e costituì un'immensa armata per assaltare le terre dei
Valar. Amandil, a capo di coloro che erano ancora fedeli ai Valar, salpò per
chiedere perdono ai Valar; per celare il suo intento, si diresse prima ad est
e poi a ovest, ma di lui non si ebbero più notizie. Suo figlio Elendil e i
nipoti Isildur e Anárion mantennero i Fedeli fuori dalla guerra, preparandosi
a fuggire da Númenor.

Entro la fine della Seconda Era, quando gli uomini di Númenor si ribellarono
ai Valar a causa degli inganni di Sauron, Ilúvatar distrusse Númenor, separò
Valinor dal resto di Arda e creò nuovi continenti, rendendo il mondo sferico.
Quando l'armata di Ar-Pharazôn giunse ad Aman, i Valar invocarono l'aiuto di
Ilúvatar, il quale modificò radicalmente la geografia del mondo: Aman fu
rimosso da Ambar, e gli uomini non avrebbero più potuto trovarlo, ma gli elfi
a bordo di navi appositamente consacrate ricevettero la grazie di usare la
Strada Diritta, creata appositamente per superare la curvatura della Terra.
L'imponente flotta di Ar-Pharazôn venne spazzata via, così come la terra di
Númenor, e Sauron perse il suo corpo senza mai più riuscire a recuperarlo,
nonostante il suo spirito abbia continuato a vagare per la Terra di Mezzo.
Elendil e i suoi figli scapparono ad Endor, fondando i regni di Gondor e
Arnor.

Sauron tornò presto al potere, ma l'Ultima Alleanza tra elfi e uomini riuscì a
sconfiggerlo. In un assedio durato per anni, il re elfico Gil-galad, il
sovrano di Gondor e Arnor Elendil e suo figlio Anárion vennero uccisi, ma la
stessa sorte toccò al corpo di Sauron. Isildur riuscì a tagliare l'anello
dalla mano di Sauron usando la spada di suo padre, diminuendo il potere
dell'Oscuro Signore e costringendo il suo spirito a fuggire nuovamente,
garantendo così un periodo di pace a tutta la Terra di Mezzo. Tuttavia,
Isildur rifiutò di distruggere l'anello tra le fiamme del Monte Fato, e contro
ogni consiglio lo tenne come guidrigildo per suo padre e suo fratello.
L'anello però lo tradì presto, durante un'imboscata degli orchi presso i Campi
Iridati; Isildur fu ucciso e l'anello rimase sul fondo dell'Anduin per molto
tempo.

La Terza era vide l'ascesa al potere dei regni di Arnor e Gondor, e in seguito
il loro declino. All'epoca degli eventi del _Signore degli Anelli_ , Sauron ha
recuperato molta della sua potenza originaria ed è tornato alla ricerca
dell'Unico Anello. Sapendo che era caduto nelle mani di un hobbit, mandò nove
Nazgûl a recuperarlo. Il portatore dell'anello, Frodo Baggins, si mise in
viaggio verso Gran Burrone, dove fu deciso che l'anello avrebbe dovuto essere
distrutto nell'unico modo possibile: gettandolo fra le fiamme del Monte Fato.
Frodo si incamminò con altri otto compagni, formando così la Compagnia
dell'Anello. All'ultimo egli fallì, ma l'intervento di Gollum (salvato dalla
pietà di Bilbo prima e Frodo poi) fa sì che l'anello venga distrutto comunque.
Frodo e il suo compagno Sam Gamgee furono acclamati come eroi, e Sauron fu
distrutto definitivamente.

La fine della Terza era segna il termine del dominio degli elfi e l'inizio del
dominio degli uomini.

All'inizio della Quarta Era, molti degli elfi che abitavano nella Terra di
Mezzo partirono per Valinor, senza mai fare ritorno; i pochi che rimasero
sentirono il proprio potere diminuire sempre più. I nani ripopolarono Moria,
nonostante anch'essi, alla fine, diminuirono come gli elfi. Sotto il regno di
re Elessar di Gondor (Aragorn dei Dunedain), fu ripristinata la pace tra
Gondor e i territori del sud e dell'est.

Agli uomini fu fatto divieto di entrare nella Contea, permettendo agli hobbit
di vivere pacificamente senza essere disturbati. Elessar e la regina Arwen
morirono circa nello stesso periodo, lasciando il regno a loro figlio.

Tolkien iniziò un racconto, noto come La nuova Ombra, ambientato diverse
generazioni dopo Elessar, nel quale un nuovo male sembra abbattersi sulla
Terra di Mezzo, ma l'opera fu abbandonata dopo una trentina di pagine poiché
considerata da Tolkien nettamente inferiore rispetto a _Il Signore degli
Anelli_.

Due sono i principali fiumi della Terra di Mezzo: il Sirion nel Beleriand e
l'Anduin che scorre verso Gondor. Tutta la Terra di Mezzo è comunque ricca di
corsi d'acqua.

«Menelmacar con la sua cintura scintillante [con riferimento alla Cintura di
Orione] e in alto a nord, quasi a sfidare Melkor, pose una corona di sette
stelle possenti che formano Valacirca, la Falce dei Valar[con riferimento al
Grande Carro].»

«La Falcetta [nome dato dagli Hobbit all'Orsa Maggiore] oscillava e brillava
su Colle Brea.»

Altri progetti

