_**Il mio corpo ti scalderà**_ ( _The Outlaw_ ) è un film del 1943 diretto da
Howard Hughes.

Il film è un western, ennesima versione della saga di Doc Holliday e Billy the
Kid, i due famosi fuorilegge che questa volta litigano per il possesso di un
cavallo.

Durante una rissa, Billy uccide un uomo e, per evitare che lo sceriffo Pat
Garrett possa arrestarlo, Doc lo nasconde, ferito gravemente, in una capanna
affidandolo alle cure della sua donna Rio.

Tra Billy e Rio nasce un inevitabile sentimento, ma Doc è costretto a tacere
perché, braccati intanto dallo sceriffo, i tre devono fuggire. Quando Garrett
li raggiunge, Doc oppone resistenza all'arresto di Billy e viene ucciso. Gli
altri due riescono a incatenare lo sceriffo e a partire insieme.

Il film è rimasto nella memoria collettiva per l'esordio sullo schermo della
ventiduenne Jane Russell. La sua prorompente bellezza, le sue forme sensuali,
gli abiti succinti sfoggiati nel film e anche nella locandina non erano in
sintonia con le linee guida contenute nel Codice Hays, che dettava gli
standard di moralità per le pellicole cinematografiche.

Per questo motivo il film, pur essendo stato completato nel 1941, non poté
essere subito distribuito perché la censura ne proibì la proiezione pubblica,
che avvenne solo in determinati Stati degli USA due anni dopo, dando vita ad
un acceso e controverso dibattito sulla moralità del nudo nel cinema, e solo
nel 1946 fu autorizzata su tutto il territorio degli Stati Uniti. In Italia fu
possibile vedere il film nel 1949, ma in versione ridotta e mutilata di ben 11
minuti.

La pellicola è stata portata da bianco e nero a colori per ben due volte, la
seconda versione a colori, prodotta dalla Legend Films, è stata distribuita in
DVD nel 2009 in una edizione comprendente anche una versione in bianco e nero
restaurata.

Altri progetti

