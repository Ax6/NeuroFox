In economia con **neoliberismo** si indica un orientamento di politica
economica, inteso come riproposizione/riaffermazione del vecchio liberismo,
favorevole ad un mercato privo di regolamentazione e di autorità/intervento
pubblico, ovvero in balia delle sole forze di mercato (domanda e offerta),
senza alcun intervento statale di regolazione del sistema economico in caso di
necessità (es. forte disparità tra classi sociali) ovvero economia di mercato
pura. Dal punto di vista filosofico, esso sarebbe parzialmente associabile
alle teorie libertarie, sennonché i termini "liberista" e "neoliberista" sono
talvolta utilizzati con una connotazione dispregiativa. Ambo i termini
esistono solo in lingua italiana: il primo di essi fu coniato dal filosofo
Benedetto Croce a metà del XX secolo, mentre il secondo è entrato in uso
nell'ultimo decennio dello stesso.

Il termine liberismo è spesso stato assimilato sin dalle origini crociane alle
conseguenze economiche del pensiero politico liberale. Tuttavia, il
liberalismo attribuisce all'autorità pubblica e al diritto proprio il compito
(esclusivo) di difendere le libertà individuali, tra cui anche quelle
economiche. L'essenza economica del liberalismo fu enunciata nel modo più
esplicito dall'economista austriaco Eugen von Böhm-Bawerk: "Un mercato è un
sistema giuridico, in assenza del quale l'unica economia possibile è la rapina
di strada".

Il primo a coniare il termine fu il sociologo ed economista tedesco Alexander
Rüstow, il quale cercò di teorizzare una nuova forma di liberismo leggermente
distaccata da quello classico, maggiormente attenta al sociale e non
completamente contraria ad un controllo dell'evoluzione dei mercati da parte
dello Stato. Rüstow successivamente portò queste sue idee all'interno dei
circoli di intellettuali, da lui frequentati in Germania, sotto il nome di
_neoliberismo_.[1]

Nel 1938 il filosofo francese Louis Rougier organizzò a Parigi un colloquio
intitolato a nome del giornalista Walter Lippmann, basato appunto sulle idee
di quest'ultimo, contrarie ad ogni forma di collettivismo. Al colloquio
presero parte oltre a Rougier e Lippmann anche Wilhelm Röpke, Friedrich von
Hayek, Ludwig von Mises, Michael Polanyi, Raymond Aron[2], Robert Marjolin,
Jacques Rueff e lo stesso Alexander Rüstow.[3] L'incontro puntò, sotto
l'auspicio degli organizzatori Rougier e Lippmann, a definire una nuova
visione di liberismo economico, cui in quel periodo, nell'opinione comune, si
imputava la Grande Depressione del 1929. Fu attraverso questo incontro, grazie
anche alla partecipazione di Alexander Rüstow, che si ebbe un primo vero
utilizzo della parola _neoliberismo_ quale identificazione di una qualche
ideologia economica, nella fattispecie una ideologia che intendeva proporsi
come terza via tra il laissez faire e la pianificazione economica
collettivista.[1]

Oggi invece si considera il neoliberismo come nettamente opposto al concetto
di economia keynesiana (in cui vi è correzione da parte statale del sistema
economico con opportune misure di politica industriale a sostegno
dell'interesse pubblico) e ad altre forme di economia mista fino al caso
limite di economia pianificata.

Reduce dal _Colloquio Walter Lippmann_ , nel 1947 Friedrich von Hayek fondò la
Mont Pelerin Society con l'intento di aggregare varie personalità del mondo
intellettuale al fine di ridiscutere il liberalismo classico, quindi ancora
una volta si parlò di _neoliberismo_.[4] Come ha sostenuto Milton Friedman,
uno degli aderenti alla società fondata da Hayek, il periodo storico vissuto
di recente, caratterizzato dalla forte ascesa da parte degli statalismi un po'
ovunque nel mondo, fece vedere agli occhi di tutti la _Mont Pelerin Society_
come baluardo dell'ideologia liberale, punto di incontro annuale dei
sostenitori del libero mercato[5]. La creazione della società creò però non
pochi attriti tra Hayek ed il suo collega di Scuola austriaca Ludwig von
Mises, difensore del liberalismo classico.[6]

A partire dagli anni sessanta in America Latina iniziò un certo interesse da
parte di alcuni intellettuali locali per le politiche di libero mercato ed in
particolare per l'ordoliberalismo che aveva caratterizzato il miracolo
economico tedesco, il _Wirtschaftswunder_. Tali teorie economiche venivano
menzionate attraverso il termine spagnolo _neoliberalismo_.[7] Fu soltanto
dopo il colpo di Stato effettuato in Cile, ad opera del generale Augusto
Pinochet, che delle idee liberiste iniziarono a trovare posto nell'economia
politica di uno Stato sudamericano, uno Stato in regime dittatoriale.

Pinochet prese contatto fin da subito con diversi economisti appartenenti alla
Scuola di Chicago, i cosiddetti _Chicago boys_ , tra cui il fondatore della
scuola Milton Friedman, e José Piñera. Questi suggerirono a Pinochet una serie
di riforme di stampo liberale ispirate ai princìpi espressi in _Capitalismo e
libertà_ , come la deregolamentazione ( _deregulation_ ), il conservatorismo
fiscale, le privatizzazioni del patrimonio statale e i tagli alla spesa
sociale, riportando il Cile, dopo la breve e interrotta presidenza di Allende,
alle precedenti politiche liberiste aperte agli investimenti dei mercati
internazionali[8] e delle multinazionali (in particolare di quelle
statunitensi).

Le politiche adottate da Pinochet, principalmente per quanto riguardò la
riduzione della spesa pubblica, generarono non poco malcontento nella
popolazione, specialmente per le classi sociali più basse che videro venir
meno molti servizi assistenziali oltre che una riduzione media dei salari
dell'8%[8][9] e del potere di acquisto dei salari stessi; l'inflazione toccò
il 375% nel 1974 e la disoccupazione il 20% (dal 3% che era; nel 1982 salì al
30%)[10]. Tali politiche erano inoltre attuate nel clima di terrore in cui la
polizia teneva la popolazione grazie a torture e sparizioni. Durante il
discusso regime di Pinochet si registrò quindi un'evoluzione del termine
_neoliberismo_ , che assunse una connotazione dispregiativa nell'utilizzo di
coloro che criticavano le politiche cilene di quel periodo.[11]

«La gente era in prigione perché i prezzi potessero essere liberi[12]»

A partire dagli anni 2000 si è assistito ad un aumento dell'uso del termine
_neoliberismo_ , soprattutto da parte dei critici del libero mercato e del
liberismo in genere, similmente a quanto accaduto nell'America Latina durante
la dittatura Pinochet.[11] Difatti, ad oggi, non esiste una definizione
monolitica di _neoliberismo_ , il quale rimane un concetto spesso confuso,
utilizzato nel linguaggio accusatorio. Tanto meno vi sono economisti, politici
o pensatori che si autodefiniscono _neoliberisti_.[1]

Alcuni dei detrattori dell'ideologia neoliberista le addebitano il fatto di
essere una sorta di estremizzazione del liberismo economico, tendendo
all'annullamento totale dello Stato in favore del libero mercato e
dell'imprenditorialità privata.[13] Da questo punto di vista il _neoliberismo_
sembrerebbe avvicinarsi ai significati di _anarco-capitalismo_ e
_libertarianismo_ , o anche di _miniarchismo_ , inglobando quindi anche le
differenze presenti tra queste varie correnti filosofiche.

Altri identificano il neoliberismo non tanto con la concezione del venir meno
dello Stato a beneficio del mercato, quanto piuttosto con il processo di
impadronimento e controllo dello stesso Stato e dei suoi organi-chiave[14] da
parte di lobby, multinazionali e gruppi finanziari (una sorta di svuotamento
dall'interno dello Stato, attuato ad esempio tramite privatizzazione dei
profitti e mantenimento di costi e perdite a carico della casse pubbliche).

Altri ancora lo identificano con il patrimonialismo.

Diversi economisti vedono la grande recessione del XXI secolo come un effetto
del fallimento delle politiche neoliberiste con le sue molteplici distorsioni
economiche a mezzo di meccanismi speculativi[15][16][17]. La stessa
globalizzazione del XXI secolo è vista come un effetto delle politiche
neoliberiste[18].

Altri progetti

