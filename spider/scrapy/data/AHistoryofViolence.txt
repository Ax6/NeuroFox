_**A History of Violence**_ è un film del 2005 diretto da David Cronenberg.

Il film è tratto dall'omonimo romanzo a fumetti scritto da John Wagner,
illustrato da Vince Locke e pubblicato dalla Vertigo (etichetta della DC
Comics) nel 1997, noto in italiano come _Una storia violenta_ (edito dalla
Magic Press). Il lungometraggio è stato presentato in concorso al 58º Festival
di Cannes.[1].

Tom Stall è il proprietario di una tavola calda e vive con sua moglie Edie,
avvocato, suo figlio Jack e sua figlia minore Sarah in una piccola città
dell'Indiana, Millbrook. Egli diventa l'eroe locale dopo aver difeso se stesso
e altre persone da un tentativo di rapina, uccidendo i rapinatori Leland e
Billy che stavano per uccidere la cameriera e che avevano già ucciso in altri
luoghi. La sua storia diventa in breve di dominio pubblico attirando
l'attenzione dell'intera nazione e anche dei membri della mafia irlandese di
Filadelfia. Alcuni di loro arrivano in città guidati dallo sfregiato Carl
Fogarty, che sostiene che Tom in realtà è Joey Cusack, che li aveva traditi
vent'anni prima. Queste supposizioni rompono l'equilibrio dell'intera
famiglia.

Intanto Jack, che fino ad allora si era sempre tirato indietro dalle risse
scolastiche, reagisce ai bulli che lo avevano tormentato a scuola sino ad
allora, pestando a sangue il peggiore. Viene però rapito dalla banda di
Fogarty, che lo prende come ostaggio per avere Tom con sé. Tom però, al
momento dello scambio, riesce ad uccidere i suoi assalitori, eccetto Fogarty,
che lo ferisce e che, quando sta per finirlo, viene ucciso da Jack con un
colpo di fucile alla schiena. Dall'abilità mostrata nell'affrontare i gangster
risulta evidente che Tom è Joey Cusack. La moglie e il figlio si infuriano con
lui per aver mentito così a lungo, ma, quando lo sceriffo comincia a pensare
che le parole di Fogarty fossero vere, Edie difende il marito.

I guai però non sono finiti perché il fratello di Joey, Richie, uno dei boss
della malavita di Filadelfia, telefona a Joey chiedendogli di fargli visita.
Joey accetta per chiedere al fratello di far cessare quella faida, anche
perché un rifiuto costerebbe probabilmente la vita a lui e alla sua famiglia.
Parte quindi per Filadelfia, dove incontra il fratello a casa sua. Dopo un
abbraccio, in un clima apparentemente cordiale, Richie ricorda a Joey che il
suo comportamento gli è costato molto denaro per scongiurare il rischio di
perdere l'appartenenza alla mafia irlandese dell'Est Coast, che era stata sul
punto di ucciderlo.

Alla domanda di Joey su che cosa possa fare per rimediare e fare pace, Richie
gli risponde: «Potresti morire». Uno degli uomini di Richie tenta quindi di
uccidere Joey col "laccetto", ma quest'ultimo riesce a uccidere sia il primo
assalitore che quelli successivi. Prima di andar via uccide lo stesso Richie
con un colpo di pistola alla fronte. Joey ritorna a casa durante l'ora di
cena. L'atmosfera è tesa ed intensa: il resto della famiglia è a tavola e sta
per iniziare a mangiare. Joey si siede, i figli gli porgono un piatto e del
cibo e la moglie lo guarda e scoppia in lacrime.

Il film è ambientato nella cittadina immaginaria di Millbrook nell'Indiana,
Stati Uniti d'America,[2] ma le riprese sono in realtà avvenute a Millbrook
nell'Ontario, in Canada, tra il 2 agosto e il 14 novembre 2004. Gli incassi
hanno superato i 30 milioni nel mercato nord-americano.

Rispetto al romanzo a fumetti ci sono alcune modifiche: il nome del
protagonista è stato cambiato da Tom McKenna a Tom Stall, John Torrino è
diventato Carl Fogarty e il nome del figlio di Tom è stato cambiato da Buzz a
Jack.

Nel fumetto Millbrook si trova nel Michigan, mentre nel film è nell'Indiana, e
i boss non sono più di Brooklyn ma di Philadelphia. Secondo la stampa tedesca,
David Cronenberg e lo sceneggiatore Josh Olson hanno cambiato i nomi che
sembravano italiani per evitare di anticipare i legami con la mafia.

Il più grande cambiamento rispetto al libro riguarda tuttavia il personaggio
di Richie e la sua fine. Nel romanzo, lui e Tom sono amici d'infanzia; nel
film sono fratelli. Oltre a questo nel libro Richie viene catturato dai
mafiosi e mutilato e Tom lo soffoca come atto di generosità. Nel film Richie è
un boss mafioso e tenta di uccidere Tom, il quale gli spara uccidendolo per
fuggire.

Altri progetti

