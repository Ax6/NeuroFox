**Franco Indovina** (Palermo, 1932 – Carini, 5 maggio 1972) è stato un regista
cinematografico italiano.

Palermitano di nascita, dopo gli studi cominciò la sua carriera in teatro,
come assistente di Luchino Visconti al Piccolo Teatro di Milano, per poi
passare al cinema, come aiuto regista di Michelangelo Antonioni (in
_L'avventura_ , _La notte_ e _L'eclisse_ ), Francesco Rosi ( _Salvatore
Giuliano_ ) e Vittorio De Sica ( _Matrimonio all'italiana_ ). Già padre di due
figlie (l'attrice Lorenza Indovina è una delle due), durante la lavorazione
dell'episodio _Latin Lover_ del film _I tre volti_ , nel 1964, si legò
sentimentalmente alla principessa Soraya, l'ex imperatrice di Persia:
formarono una coppia cui pose fine solo la morte di Indovina, nel 1972,
vittima dell'incidente aereo di Montagna Longa, del volo Alitalia 112 a Punta
Raisi, vicino all'aeroporto di Palermo, che costò la vita a 115 persone.

