_**Philomena**_ è un film del 2013 diretto da Stephen Frears frutto di una co-
produzione tra Francia, Regno Unito e Stati Uniti.

Il film è basato sul romanzo di Martin Sixsmith intitolato _The Lost Child of
Philomena Lee_ , pubblicato in Italia da Edizioni Piemme con il titolo
_Philomena,_ in concomitanza con la distribuzione del film.

Protagonisti delle pellicola sono Judi Dench e Steve Coogan, quest'ultimo
anche autore della sceneggiatura assieme a Jeff Pope.

Philomena Lee, una donna irlandese, viene costretta ad abbandonare suo figlio
dopo averlo partorito in un convento. Cinquant'anni dopo, la donna, assieme al
giornalista Martin Sixsmith, si mette alla ricerca del figlio, nel frattempo
affidato a una famiglia americana.

La pellicola è stata presentata in anteprima il 31 agosto 2013 all'interno del
concorso ufficiale della 70ª Mostra internazionale d'arte cinematografica di
Venezia, dove ha vinto il Premio Osella per la migliore sceneggiatura e altri
premi, tra cui Queer Lion[1][2], il Premio Signis[3], il Premio Padre Nazareno
Taddei[4] ed il Premio Brian[5].

Al Toronto International Film Festival ha ottenuto il secondo posto tra i film
scelti dal pubblico.

Il giornalista Martin Sixsmith ha appena perso il suo lavoro come consulente
governativo del partito Laburista per Tony Blair e vorrebbe iniziare a
scrivere un libro sulla storia della Russia. Contemporaneamente, Philomena Lee
confida a sua figlia che da giovanissima, in Irlanda, 50 anni prima, aveva
concepito un bambino, poi partorito nel convento al quale era stata data in
affidamento; là si era trovata costretta in uno stato di segregazione e
prigionia che l'aveva portata fino alla privazione del figlio, dato in
adozione.

Il successivo incontro casuale tra Martin e la figlia di Philomena, cameriera
ad una festa, si presenta come l'occasione per aiutare Philomena nel suo
tentativo di ricongiungimento con il figlio. Di altra formazione, all'inizio
il giornalista non sembra interessato a questo tipo di storie, ma ha bisogno
di un lavoro e il suo nuovo capo pare credere in un successo editoriale.
Incontra quindi Philomena e comincia insieme a lei ad investigare su chi sia
diventato suo figlio e dove si trovi in questo momento.

Emergono particolari sconcertanti sul tipo di vita cui erano costrette le
giovani madri dalle suore del convento di Roscrea. Philomena partorì con parto
podalico e senza antidolorifici suo figlio Anthony nel 1952, fu costretta a
firmare un documento per concedere in adozione il figlio – benché continuasse
ad occuparsi di lui fino a quando compì 3 anni – e lavorò per le suore in
lavanderia. La sua migliore amica era la madre di una bambina di nome Mary; i
figli erano molto amici a loro volta, tanto che quando nel 1955 una abbiente
coppia venne al convento per adottare Mary, li portò via entrambi in quanto
ormai inseparabili.

Martin e Philomena cominciano le loro ricerche del figlio al convento. Le
suore appaiono gentili ed ospitali, ma sostengono, loro malgrado, di non avere
informazioni utili: a loro dire, i registri delle adozioni sarebbero andati
distrutti in un incendio avvenuto diversi anni prima. Ma cercando di
stemperare la sua frustrazione nel vicino pub, Martin apprende chiacchiere
poco edificanti riguardo alla condotta all'interno del convento: l'incendio
non sarebbe stato infatti per nulla casuale (ed in effetti gli unici documenti
superstiti sono rappresentati dalle concessioni alle adozioni sottoscritte
dalle giovani madri) ed i bambini non sarebbero stati concessi in adozione ma
deliberatamente e profumatamente venduti a famiglie dell'alta borghesia, per
lo più statunitensi.

Grazie alla sua professione di giornalista ed alle sue esperienze di inviato
in politica, Martin ha numerosi contatti negli Stati Uniti. Riesce ad entrare
in possesso di alcuni dati e apprende che Anthony è stato adottato da Doc e
Marge Hess con il nome di Michael Hess, poi è diventato avvocato di successo
ed inquadrato nello staff dirigenziale dell'amministrazione di Ronald Reagan;
scopre anche della sua omosessualità, della sua relazione con il compagno
Peter Nilsson e della sua morte per AIDS avvenuta nel 1995.

Martin riluttante informa Philomena delle sue scoperte: cominciano così
insieme a cercare persone che lo hanno conosciuto. Da vecchie fotografie,
Martin si rende conto di aver incontrato Anthony/Michael alla Casa Bianca
quando lavorava per la BBC. Incontrano Mary, la sorella adottiva di Michael,
che racconta di come la madre volesse bene a Michael e fornisce loro il nome
del fidanzato di Michael. Tuttavia, ciò che racconta non convince né soddisfa
pienamente: secondo Mary, Michael non si sarebbe mai interessato alle sue
origini né avrebbe mai cercato di scoprire chi fosse la sua vera madre.

Dopo essersi più volte sottratto ai tentativi di Martin di contattarlo, l'ex
compagno di Michael acconsente all'incontro. Fa sapere ai due che Michael ha
sempre pensato al suo passato e a sua madre, tanto da andare in visita al
convento in Irlanda per scoprire qualcosa su di lei, ma le suore gli dissero
di aver perso ogni contatto con la donna. Dice anche loro che il desiderio di
Michael durante le ultime fasi della sua malattia (l'AIDS) era di essere
seppellito nel cimitero del convento, nella speranza che sua madre trovasse
l'iscrizione sulla tomba.

La storia finisce dove comincia: al convento. Lì Martin si confronta con una
delle suore rimaste in vita da allora, che non si pente e dice che la perdita
del figlio è stata la pena adeguata data a Philomena dal Signore per il
peccato di fornicazione. Martin la critica aspramente; Philomena comunque la
perdona. La donna trova la tomba del figlio, legge l'iscrizione riportata
sulla lapide ed acconsente alla pubblicazione della storia ricostruita.

Il film è stato proiettato pubblicamente il 31 agosto 2013 alla 70ª Mostra
internazionale d'arte cinematografica di Venezia.

È uscito nelle sale inglesi il 1º novembre 2013 e in quelle italiane il 19
dicembre 2013, distribuito da Lucky Red.[6]

Il film ha ottenuto un buon successo. Costato 12 milioni di dollari, ne ha
incassati 37.709.979 nei soli Stati Uniti e 62.419.893 nel resto del mondo,
per un totale mondiale di 100.129.872 dollari[7].

Philomena ha ricevuto un'accoglienza molto positiva da parte della critica
dopo l'uscita. Su Rotten Tomatoes, il film ha ottenuto un punteggio del 92%
basato su 140 recensioni, col commento: «Basato su una interessante storia
vera e recitato alla perfezione da Judi Dench e Steve Coogan, Philomena offre
una profonda storia drammatica per cinefili di tutte le età».[8] Su
Metacritic, il film ha ricevuto un punteggio medio di 76% basato su 41
recensioni, indicato "acclamato universalmente" ma è "lacerato da approcci
contrastanti".[9]

Il trailer è stato diffuso il 13 agosto 2013.[10]

La suora Hildegard McNulty, l'avversaria della protagonista nel film, incontra
il giornalista nel corso del film mentre in realtà lei è morta nel 1995 e il
giornalista ha iniziato la sua indagine solo nel 2004. La scena finale del
film in cui la suora accusa la protagonista di aver ceduto ai desideri carnali
è pertanto anch'essa frutto di una licenza poetica.[11] Di conseguenza, anche
la scena iniziale in cui si intravede la suora con le stampelle è inventata.

Il critico cinematografico del _New York Post_ Kyle Smith ha descritto il film
come "un altro odioso e noioso attacco ai cattolici".[12] In risposta a questa
recensione Harvey Weinstein pubblica un'intera pagina di protesta sul giornale
rivale _New York Times_. In una successiva replica, Smith, pur dichiarando di
essere da tempo divenuto ateo, sostiene che Weinstein avrebbe già prodotto
altri tre film anti-cattolici: _Il prete_ (1994), _The Butcher Boy_ (1997) e
_Magdalene_ (2002).[13]

«per aver saputo dare il giusto e rilevante peso a temi quali omosessualità,
AIDS ed omofobia in un’opera incentrata sulla dolorosa vicenda della ricerca
di un figlio durata mezzo secolo, e per aver sottolineato, con leggerezza ed
ironia, l’immediata ed amorevole accettazione, da parte di un’umile donna di
convinta fede cattolica, degli importanti e fondamentali aspetti dell’identità
sessuale e dei relativi affetti familiari di un figlio appena ritrovato.»

«Perché offre un intenso e sorprendente ritratto di una donna resa libera
dalla fede. Nella sua ricerca della verità, sarà sollevata dal peso di
un’ingiustizia subita grazie alla sua capacità di perdonare.»

«la capacità di esaltare la forza di un amore materno e filiale che supera
tutti gli ostacoli e tutte le difficoltà, persino la morte, esaltando dei
valori, amore e perdono, che sono universali.»

«Il film narra con garbo, ironia e spirito profondamente laico una vicenda
reale e mette in evidenza come le istituzioni ecclesiastiche possano essere
strumenti di inaridimento della mente e del cuore, tali da trasformare la fede
in puro fanatismo sessuofobico. La pellicola evidenzia una benevolenza solo
apparente che cerca di seppellire i crimini del passato ed è sorda al dolore
delle vittime, per perpetuare discriminazioni di classe con una distribuzione
iniqua e interessata di favori e prepotenze a proprio vantaggio. Il film
valorizza, per contro, la tolleranza e il rispetto delle idee e delle scelte
di vita.»

