La _**Harvard University Press**_ ( **HUP** ) è una casa editrice
universitaria statunitense. Fondata il 13 gennaio 1913 come divisione
dell'Università Harvard, è specializzata nell'ambito dell'editoria accademica.

La casa editrice è membro della _AAUP - Association of American University
Presses_ (Associazione delle case editrici universitarie americane); il
direttore è William P. Sisler, mentre l'editore in capo è Michael G. Fisher.

Il novero delle pubblicazioni annue si aggira su oltre 200 titoli (220 secondo
i dati 2005).

La casa editrice possiede propri uffici a Cambridge (Massachusetts), presso
Harvard Square, e a Londra. La vetrina di _Harvard Square_ , dedicata alla
vendita dei propri titoli, è stata chiusa il 18 giugno 2009, senza fornire
spiegazioni.

Fra gli autori degni di nota, pubblicati dalla HUP, vi sono Eudora Welty,
Walter Benjamin, Edward Osborne Wilson, John Rawls, Emily Dickinson, Stephen
Jay Gould, Helen Vendler, Carol Gilligan.

Detiene la sigla editoriale _Belknap Press_ e distribuisce la _Loeb Classical
Library_ e la serie _I Tatti Renaissance Library_.

La Harvard University Press ha dato il suo nome a un particolare uso della
punteggiatura nelle enumerazioni, che comporta l'uso della virgola prima della
congiunzione che chiude la serie: questo stile di punteggiatura viene infatti
chiamato Harvard comma[1] (o anche _Oxford comma_ e _serial comma_[2]), dal
momento che il manuale di stile della casa editrice ne incoraggia l'uso.

