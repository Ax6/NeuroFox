**Alice Schwarzer** (Wuppertal, 3 dicembre 1942) è una scrittrice, giornalista
e femminista tedesca.

Figlia di una donna single, Alice Schwarzer ha trascorso la sua infanzia con i
nonni. Ha studiato psicologia e sociologia a Parigi. Dal 1969 al 1974 ha
lavorato come freelance nella capitale francese.

Alice Schwarzer è stata uno dei fondatori del movimento femminista a Parigi
(MLF, acrostico di Mouvement de Liberation des Femmes) che ha successivamente
diffuso le proprie idee nell'area germanica. Uno dei suoi obiettivi è sempre
stato quello di aiutare le donne a trovare l'autosufficienza economica. Nel
1971 ha attirato per la prima volta l'attenzione del pubblico con il progetto
"Frauen gegen den § 218" - una contestazione della legge tedesca che aveva
reso illegale l'aborto \- titolo anche del suo primo libro, dato alle stampe
l'anno stesso. Ha così contribuito a riaprire il dibattito sull'aborto in
Germania Ovest, legalizzato poi nel 1974.

Uno dei suoi libri più conosciuti è _Der kleine Unterschied und seine Grossen
Folgen_ ( "La piccola differenza e le sue conseguenze enormi"), che è uscito
nel 1975 ed è stato tradotto in undici lingue, rendendola famosa in tutto il
mondo.

Sempre nel 1975 è stata protagonista di un acceso dibattito televisivo con la
scrittrice anti-femminista Esther Vilar, autrice del libro _Der Dressierte
Mann_ , da lei accusata di sessismo e fascismo.[1]

Nel gennaio del 1977, rientrata definitivamente nel suo Paese di origine, ha
fondato il magazine femminista _EMMA_ , assumendone la direzione. Negli anni
successivi si è concentrata sulla sua creatura editoriale, che segue tuttora.
Sin dal suo primo numero, _EMMA_ è composto da una redazione interamente
femminile.

Nel 1987 ha promosso una campagna mediatica contro la pornografia, che a suo
dire toglierebbe dignità nelle donne. Nel 2002 ha diretto una nuova protesta,
questa volta contro la prostituzione, da lei ritenuta forma di violenza contro
il sesso femminile. In seguito ha criticato più volte i musulmani, in
particolare per la questione del velo imposto alle donne.

Dal 1992 è spesso ospite nei principali talk-show tedeschi. Ha pubblicato in
tutto 16 libri, compresa una biografia su Romy Schneider.

Nel febbraio 2014 ha ammesso di essere colpevole del reato di evasione fiscale
tramite l'utilizzo di un conto corrente svizzero segreto, aperto negli anni
ottanta, e per questo ha dovuto pagare allo stato tedesco 200.000 Euro in
tasse arretrate, più interessi.[2]

Altri progetti

