**Joel David Coen** (St. Louis Park, 29 novembre 1954) e **Ethan Jesse Coen**
(St. Louis Park, 21 settembre 1957), generalmente noti come i **fratelli
Coen** , sono due registi, sceneggiatori, produttori cinematografici e
montatori statunitensi, famosi per le loro commedie irriverenti e sofisticate.

Normalmente scrivono insieme il soggetto e la sceneggiatura dei loro film e,
nonostante di solito sia Joel ad essere accreditato come regista, la
collaborazione tra i due fratelli è così stretta che questa distinzione non è
netta. In effetti, sul set gli attori interagiscono con entrambi per le
indicazioni delle scene, ottenendo più o meno le stesse risposte. Per questo
motivo, nel mondo del cinema vengono spesso definiti come "il regista a due
teste".

Spesso autori anche del montaggio dei propri film, per il quale compaiono
sotto lo pseudonimo **Roderick Jaynes** , i fratelli Coen hanno vinto numerosi
premi, tra cui 4 Premi Oscar: miglior sceneggiatura originale per _Fargo_ e
miglior film, regia e sceneggiatura non originale per _Non è un paese per
vecchi_.

Joel ed Ethan sono cresciuti a St. Louis Park, un sobborgo di Minneapolis. I
genitori, Edward e Rena, entrambi ebrei, erano l'uno docente di economia
all'Università del Minnesota e l'altra di storia alla St. Cloud State
University. Prima di intraprendere la carriera cinematografica, Joel ed Ethan
frequentano il college e l'università; Joel si laurea in cinematografia alla
New York University, mentre Ethan in Filosofia a Princeton.

Iniziano a lavorare nel mondo del cinema come assistenti sul set, e nel 1982
collaborano con l'amico Sam Raimi, anch'esso al debutto, in una produzione a
basso costo che diverrà un vero e proprio _cult_ : _La casa_. Nel 1984
esordiscono in proprio con _Blood Simple - Sangue facile_ , che li conduce ad
un successo immediato, grazie all'attribuzione del prestigioso _Premio della
Giuria_ del Sundance Film Festival.

Entrambi sono autori di racconti, attività cui si dedicano per diletto. Nel
1999 è stato pubblicato in Italia il volume _I cancelli dell'Eden_ (Einaudi)
che raccoglie una parte della produzione letteraria di Ethan Coen.

Joel Coen conobbe l'attrice Frances McDormand nel 1984 (e che sarà poi
presente in sei dei film della coppia), durante le riprese del loro primo film
_Blood Simple - Sangue facile_. Nello stesso anno i due si sposarono. Dieci
anni dopo Joel e Frances adottarono un bambino del Paraguay, Pedro McDormand
Coen. Ethan è sposato con l'assistente alla regia e addetta al montaggio
Tricia Cooke, anch'essa spesso presente in molti dei loro film. Entrambe le
coppie vivono a New York.

Nel 1985 Joel ed Ethan Coen e Frances McDormand acquistarono una casa nel
Bronx, dove andarono a vivere insieme al regista e amico Sam Raimi e
all'attrice Holly Hunter, compagna di studi della McDormand nella scuola di
recitazione di Yale, e, per un breve periodo anche Kathy Bates con il suo
compagno di allora.

Il cinema di Joel e Ethan Coen ha sempre goduto di una considerazione notevole
presso i critici: già alla prima proiezione di _Blood Simple_ al New York Film
Festival del 1984 i critici valutarono il film del duo esordiente in maniera
entusiastica, un atteggiamento insolito nei confronti di un film che muove
dichiaratamente dal cinema di genere e che è quanto di più distante dai
raffinati prodotti cinematografici che solitamente avevano la meglio al
festival.

Uno dei motivi di questo successo è che il cinema dei Coen, pur muovendo dai
(e all'interno dei) generi, si riveste subito di una forte impronta autoriale,
con movimenti di camera ben visibili, a volte apertamente denunciati, un
fortissimo stilismo e una lampante consonanza di temi e toni da un film
all'altro.

Eppure i Coen, tra gli "autori" che popolano il cinema contemporaneo, sono
quelli che più apertamente rigettano lo status di registi impegnati o la
qualifica stessa di autori. Il loro è un cinema classico, nel senso più
stretto del termine: un cinema fatto di generi, e allo stesso tempo un cinema
autoriale, che dal genere si svincola per mostrare l'impronta dell'autore. Ma
gli autori in questione rifiutano questo statuto e si negano al pubblico e
alla critica, rifiutando agli uni il divismo tipico di molti registi
contemporanei e agli altri qualsiasi discorso serio riguardo alla loro
filmografia. Ed è il loro stesso cinema a rifiutare etichettature di ogni
genere, positive o meno che siano, poiché innovativo e spiazzante, grottesco e
ambiguo, in ultima analisi geniale. Un cinema prettamente formale dunque,
proprio nell'epoca della crisi della componente estetica nel cinema
(nonostante il 3D).

Questo atteggiamento è stato definito da alcuni critici sintomatico di una
nuova concezione del ruolo dell'artista vicina al concetto di postmoderno.

Da segnalare che i fratelli Coen sono sempre stati coregisti e
cosceneggiatori, ma fino al 2003 Ethan firmava la produzione e Joel la regia,
e l'altro fratello non risultava accreditato nei titoli anche se
effettivamente produttore e regista alla pari. Il primo film in cui la regia è
firmata ufficialmente da entrambi è stato _Ladykillers_ del 2004.

Utilizzano inoltre lo pseudonimo _Roderick Jaynes_ per firmare il montaggio
delle loro opere.

Altri progetti

