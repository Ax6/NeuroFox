La **Connecticut Western Reserve** fu una porzione di terra reclamata prima
dalla colonia del Connecticut e poi dallo stato del Connecticut in quella che
oggi è per buona parte la regione nordorientale dell'Ohio. La riserva fu
concessa alla colonia da re Carlo II.[1] Dopo la guerra di indipendenza
americana il Connecticut rinunciò alle pretese su alcune terre occidentali.
Alla fine cedette il controllo della terra agli Stati Uniti d'America, e
l'area fu inserita nel territorio del nord-ovest finché l'Ohio non fu
accettato come stato. La "Western Reserve" viene citata nel nome di numerose
istituzioni locali.

La riserva comprende le seguenti contee dell'Ohio: Ashtabula, Cuyahoga, Erie e
Huron, Geauga, Lake, Lorain, Medina, Portage, Trumbull, e parti di Ashland,
Mahoning, Ottawa, Summit e Wayne.[2][3]

Nonostante sia stato obbligato a cedere alla Pennsylvania parte (contea di
Westmoreland) dei suoi diritti terrieri mare-a-mare dopo le guerre Yankee-
Pennamite e l'intercessione del governo federale, il Connecticut continuò a
reclamare le terre situate ad ovest del confine della Pennsylvania tra il 41°
ed il 42° 2' parallelo nord.

In Ohio la pretesa era su una striscia di terra larga 190 km tra il lago Erie
ed una linea poco a sud dell'attuale Youngstown, Akron, New London e Willard,
circa 5 km a sud dell'odierna U.S. Highway 224. Oltre l'Ohio la richiesta
includeva parte di quelli che sarebbero diventati Michigan, Indiana, Illinois,
Iowa, Nebraska, Wyoming, Utah, Nevada e California. Il confine orientale della
riserva seguiva un meridiano lungo la linea di Ellicott, il confine con la
Pennsylvania. Il confine occidentale era spostato di oltre 4 gradi da un
meridiano in modo da rispettare la larghezza di 190 km, a causa della
convergenza.[4]

Dopo la guerra di indipendenza americana il Connecticut, come molti altri
stati, rinunciò alle pretese sulle terre occidentali in cambio
dell'annullamento federale dei suoi debiti. In base a questo accordo nacque il
vecchio territorio del nord-ovest (chiamato in precedenza anche "territorio a
nord-ovest del fiume Ohio"). L'atto di cessione fu firmato il 13 settembre
1786.

Il Connecticut mantenne 13 625 km² in Ohio che formarono la "Western
Reserve".[4][5] Nel 1796 (il 12 agosto,[6] o il 2 settembre,[4] o il 5
settembre 1795[5]) il Connecticut vendette i diritti sulla terra della Western
Reserve alla Connecticut Land Company per 1 200 000 di dollari.[4][5][6]

La Land Company era un gruppo di investitori originari soprattutto di
Suffield. Inizialmente erano in otto (o forse sette[4][6] o 35[5]). Decisero
di dividere la terra e di venderla ai coloni dell'est, in particolare ai
giovani affamati di terra della Nuova Inghilterra.

Ma il titolo indiano della riserva non si estinse. Fu annullato ad est del
fiume Cuyahoga grazie al trattato di Greenville del 1795,[7] e ad ovest del
fiume col trattato di Fort Industry del 1805.[8] L'estremità occidentale della
riserva comprendeva i 2000 km² di Firelands o "Sufferers Lands", riservati ai
residenti di molte città della Nuova Inghilterra distrutte dagli incendi
appiccati dai britannici alla fine della guerra di indipendenza.

L'anno dopo la Land Company inviò agrimensori guidati da Moses Cleaveland
nella riserva per dividere la terra in township. Le township create furono
quadrati di 8 km di lato (64 km²). Nel resto dell'Ohio molte township erano di
10 km di lato (100 km²) in base alle linee guida della Land Ordinance del
1785. La squadra di Cleaveland fondò anche la città di Cleveland che divenne
la più grande della regione. La prima "a" fu eliminata da un tipografo nei
primi tempi dell'insediamento, dato che Cleveland richiedeva meno spazio di
Cle _a_ veland.

Il territorio fu inizialmente chiamato "Nuovo Connecticut", ma in seguito fu
trasformato in "Western Reserve". Negli anni successivi giunsero i coloni.
Youngstown fu fondata nel 1796, Warren nel 1798, Hudson e Ravenna nel 1799,
Ashtabula nel 1803 e Stow nel 1804.

Nel 1800 il Connecticut cedette la sovranità sulla Western Reserve. Gli Stati
Uniti la annessero al territorio del nord-ovest, che incluse la contea di
Trumbull nei confini della riserva. Essendo la vecchia capitale della riserva,
Warren è "la capitale storica della Western Reserve." In seguito molte contee
furono ritagliate nel territorio. Il nome di "Western Reserve" è sopravvissuto
nella zona nel nome di molte istituzioni come la "Western Reserve Historical
Society" e la famosa Case Western Reserve University nei pressi di Cleveland.

Questa zona dell'Ohio divenne un centro di sviluppo industriale alla metà del
XX secolo, oltre che educativo e culturale. Fu il cuore dell'industria
dell'acciaio e dipendeva dal minerale di ferro spedito dal Minnesota. A
cavallo tra il XIX ed il XX secolo queste città attrassero centinaia di
migliaia di immigrati europei (bianchi e neri) dal sud rurale verso i lavori
industriali.

Su richiesta del Congresso del 2011, il National Park Service preparò uno
studio di fattibilità per la designazione delle 14 contee della regione della
Western Reserve a National Heritage Area. Si trattava di un mezzo per
incoraggiare una larga preservazione dei siti storici e degli edifici. La
designazione fu importante per la stimolazione di nuovi sviluppi ed affari,
compreso il turismo, spesso legati al riutilizzo di corsi d'acqua ed edifici.
Ben 49 National Heritage Area sono state dichiarate negli Stati Uniti
d'America, due di queste in Ohio: il canale dell'Ohio del Ohio and Erie Canal
e la National Aviation Heritage Area. Il coordinatore dello studio del
National Park Service disse che nonostante la regione avesse le
caratteristiche storiche richieste e che ci fosse un sostegno pubblico alla
designazione, la Western Reserve era carente di "un'entità coordinata o un
gruppo di sostegno" necessari per la concessione dell'approvazione.[9] Se
questo organo si svilupperà in futuro, la designazione federale potrà venire
concessa.

I coloni dell'Ohio settentrionale ripresero lo stile architettonico delle loro
città natali della Nuova Inghilterra: molti edifici dei nuovi insediamenti
furono progettati in stile georgiano, federale e neogreco. Città come Aurora,
Bath, Canfield, Chagrin Falls, Gates Mills, Hudson, Medina, Milan, Norwalk,
Oberlin, Painesville, Poland e Tallmadge sono il classico esempio di questi
stili e della tradizionale pianificazione urbanistica della Nuova Inghilterra.

