Il **mandolino** è uno strumento musicale che appartiene al genere dei
cordofoni.

Oltre al mandolino classico, o napoletano, caratterizzato da quattro corde
doppie accordate insieme, ne esistono altri tipi, definiti nell'Ottocento e
Novecento dal luogo d'origine dei relativi prototipi, per esempio: cremonese,
milanese, toscano.

L'origine del mandolino risale alla prima metà del XVII secolo: invece,
soltanto verso la metà del Settecento risale l'inizio della produzione di
mandolini napoletani da parte della _Casa Vinaccia_ di Napoli, cioè prodotti
dai Vinaccia, famiglia di celebri liutai. Questi mandolini sono quasi tutti
intarsiati e posseggono filettature in avorio e madreperla lungo il manico: si
deve proprio ai Vinaccia l'applicazione delle corde di acciaio in sostituzione
di quelle in ottone, nel primo Ottocento.

Il repertorio musicale per il mandolino è pressoché illimitato, ogni tipo di
musica si adatta a questo strumento. È inoltre possibile utilizzare anche il
repertorio violinistico, dal momento che il mandolino possiede la stessa
accordatura del violino.

Pur essendo uno strumento popolare, venne utilizzato anche nella musica
cosiddetta colta, e, talvolta, anche nell'opera lirica. Lo stesso Antonio
Vivaldi compose un concerto per mandolino, _Concerto in Do maggiore Op.3
n.6_[1], e due concerti per due mandolini ed orchestra. Mozart lo inserì nel
suo _Don Giovanni,_ mentre Beethoven gli dedicò quattro sonatine.

Tra i più importanti mandolinisti del Novecento si ricordano Raffaele Calace,
compositore, esecutore e liutaio, Michele Salvatore Ciociano (1874-1944),
compositore e virtuoso di mandolino, autore di brani di grande impegno
tecnico[2], e Giuseppe Anedda, virtuoso concertista e docente della prima
cattedra di conservatorio italiana di mandolino (Padova, 1975). Attualmente
tra i rappresentanti italiani di spicco nella musica classica e classico-
contemporanea si possono annoverare Ugo Orlandi[3], Carlo Aonzo[4], Dorina
Frati[5], Mauro Squillante[6], Duilio Galfetti[7], Emanuele Buzi.[8]

In pentagramma, la chiave di lettura musicale utilizzata per suonare il
mandolino è la chiave di sol. Lo strumento è costituito da una cassa armonica
e da un manico.

Il manico, lungo circa 40 centimetri, si raccorda alla cassa più o meno in
profondità a seconda dei modelli. Il suo profilo posteriore può essere più o
meno arrotondato a seconda dei modelli; nei mandolini classici in genere
possiede una marcata sagoma a _V_ , mentre nella maggior parte degli strumenti
di disegno contemporaneo il profilo del dorso è più simile ad una _U_.

In quasi tutti i mandolini moderni il manico è munito al suo interno di
tendimanico, un tirante metallico regolabile con un dado a brugola il quale,
oltre ad irrobustire il manico, permette di controllarne la curvatura in senso
longitudinale per compensarne la tendenza ad imbarcarsi sotto la tensione
delle corde.

Sulla parte superiore è riportata la tastiera, una striscia di legno duro
suddivisa in porzioni corrispondenti ciascuna ad un semitono, sovente adornata
con intarsi segnaposizione, in genere replicati a lato del manico. All'inizio
della tastiera il capotasto, una barretta d'osso precisamente sagomata e
scanalata, determina spaziatura ed altezza sulla tastiera delle quattro coppie
di corde.

I tasti, contro i quali si premono le corde per ottenere le note volute, sono
ricavati da segmenti di profilato metallico a T incastonati in apposite
fessure intagliate nella tastiera con strettissima tolleranza. Anticamente
d'ottone crudo sagomato a mano, facilmente lavorabile ma soggetto a rapida
usura a contatto con le corde, oggi il metallo che costituisce i tasti è
alpacca al 18% di nichel. Più di recente alcuni costruttori hanno adottato per
i propri strumenti tasti d'acciaio inox. Il numero di tasti varia dai 17 dei
modelli economici da studio, ai 29 dei mandolini da concerto a tastiera
prolungata; molti strumenti di concezione moderna, grazie all'innesto che
lascia fuori dal corpo una porzione più lunga di manico, offrono una migliore
accessibilità al registro acuto.

La struttura della cassa di risonanza del mandolino è l'elemento che ne
permette l'identificazione sonora e che ne stabilisce la collocazione in seno
alla famiglia dei plettri. L'evoluzione organologica degli _strumenti a
plettro_ per certi versi è assimilabile a quella degli strumenti ad arco;
tuttavia, a differenza del violino, il mandolino non si è cristallizzato in un
unico modello, poiché all'architettura del cosiddetto _mandolino napoletano_
si sono andate affiancando numerose varianti stilistiche e strutturali, tese
ad incrementare il volume sonoro, ottimizzare la resa timbrica ed accrescere
la versatilità d'impiego. I risultati di queste sperimentazioni, accomunate da
stili costruttivi che si discostano decisamente dalla morfologia di base, nel
corso del tempo sono stati assai lusinghieri, al punto che attualmente,
accanto al mandolino classico tradizionalmente conosciuto come _mandolino
napoletano,_ si sono affermate nell'uso comune altre forme costruttive la cui
evoluzione in termini di sagome, spessori e proporzioni rispecchia le
componenti acustiche risultanti.

Come in tutti gli strumenti a corda, la cassa armonica del mandolino è
provvista di una buca, o foro di risonanza, dalla quale il suono amplificato
dalla cassa si propaga all'esterno. La forma e posizione della buca si apre
nella parte superiore della tavola al termine della tastiera ed è quasi sempre
circondata da filetti decorativi, che cambiano di poco nella maggior parte dei
mandolini di tipo tradizionale in cui la buca può essere indifferentemente
tonda o ovale.

Più o meno al centro della tavola è posizionato il ponticello, una sottile
struttura di legno oblunga di profilo piramidale, tramite la quale le
vibrazioni delle corde in tensione, posizionate da lievi scanalature che ne
determinano spaziatura, altezza e diapason, premono su di esso trasmettendo le
vibrazioni alla tavola armonica che ha il compito di amplificarle. Essenziale
per il suono è la base del ponticello, sagomata per combaciare perfettamente
con la tavola al fine di offrire la massima superficie di contatto. Spesso la
sommità dei ponticelli fatti di legni leggeri è rivestita in osso o in ebano
col duplice scopo di aumentare la brillantezza del suono e resistere meglio
all'usura provocata dalle corde.

La cordiera, fissata all'estremità inferiore della tavola armonica, è una
piastrina munita di ganci ai quali vengono fissate le corde, che, dall'altro
capo sono allacciate ai perni delle meccaniche. In diversi strumenti è dotata
di un coperchio, incernierato o rimovibile, a volte riccamente cesellato. In
altri un poggiabraccio di legno intagliato si estende a mo' di ponte sospeso
da un'estremità all'altra della cordiera per proteggere l'avambraccio del
suonatore dal contatto con ganci e terminali delle corde.

Il mandolino monta corde d'acciaio armonico, un metallo estremamente elastico,
onde poter ricevere e ritrasmettere efficacemente alla cassa le sollecitazioni
impartite dal plettro. Le prime due corde, Mi e La, sono in acciaio nudo, in
genere stagnato, argentato o dorato, mentre la terza e la quarta, Re e Sol,
sono avvolte, ossia ottenute sovrapponendo strettamente al nucleo d'acciaio
una sottilissima spirale di filo metallico che consente di incrementarne di
poco lo spessore conservando un elevato grado di capacità vibratile. Quando
l'avvolgimento costituisce lo strato più esterno, la corda, denominata _round
wound_ , produce un suono brillante e carico di armoniche, mentre quando
questo è a sua volta rivestito da un secondo strato metallico nastriforme la
corda prende la definizione di _flat wound_ ed emette un suono meno argentino
ma con la fondamentale in evidenza, a tutto vantaggio della definizione e
della pulizia di suono. Il tipico rumore da sfregamento a contatto con i
polpastrelli di cui sono affette le corde ad avvolgimento tondo è praticamente
assente in quelle dalla superficie piatta, che per contro hanno una risposta
un po' più ottusa. Per l'avvolgimento si utilizzano filo di rame argentato,
ottone, bronzo, bronzo fosforoso, acciaio al carbonio, nichel o nichel/cromo;
ciascun metallo apporta differenti caratteristiche fisiche che si rispecchiano
in diverse sfumature timbriche. I progressi apportati dalla tecnologia, uniti
ai gusti individuali dei musicisti ed alle caratteristiche fisiche dei vari
tipi di corda hanno portato al sedimentarsi di abbinamenti tipici tra
strumenti e relative corde.

La scelta del materiale e del calibro è legata alla conformazione oltre che al
gusto individuale, pertanto varia a seconda del tipo di strumento; in genere i
mandolini di tipo tradizionale a tavola piatta, lievemente arcuata o piegata,
dalla sonorità tendenzialmente delicata e le cui formanti si collocano nella
regione acuta dello spettro sonoro, sono caratterizzati da una struttura più
leggera e sfruttano al meglio corde di piccolo calibro con i bassi avvolti in
rame argentato (morbide al tatto, suono relativamente dolce ma rapidissima
usura e oggi pressoché in disuso), nickel (suono deciso e bilanciato, buona
durata) o acciaio al carbonio (suono forte e brillante, grande volume e ottima
durata); la struttura dei mandolini con tavola e fondo scavati dal massello è
più robusta e la sonorità è in genere percussiva, stentorea ed estroversa,
marcata da un transitorio d'attacco più netto, ampia dinamica, enfasi sulle
basse frequenze e superiore durata del suono. Questi strumenti sfruttano al
meglio corde di grosso calibro con i bassi avvolti in varie leghe di ottone o
bronzo (timbro brillante e pastoso, media durata) o bronzo fosforoso (suono
aperto e lunga durata, necessita di un periodo di rodaggio per ridurne
l'asprezza iniziale). Di recente sono state messe in commercio mute in cui le
corde avvolte presentano un ulteriore microscopico rivestimento a calza in
materiale sintetico allo scopo di rallentarne l'usura e favorire la
scorrevolezza. I mandolini elettrificati con pick-up magnetici devono montare
corde avvolte in materiale ferromagnetico (acciaio, nickel) evitando quelle
bronzate, pena una netta perdita di volume e di corposità su terza e quarta
corda.

Questa è la gamma, puramente indicativa, dei possibili calibri per corde da
mandolino, dal più sottile al più spesso, come da tradizione indicati in
centesimi di pollice:

Mandolino classico:

Mandolino americano:

Il mandolino classico, detto anche napoletano, ha ormai raggiunto la
perfezione con gli strumenti realizzati da Embergher[9], Vinaccia e
Calace[10], è caratterizzato da un corpo panciuto a goccia, realizzato a doghe
che si congiungono al vertice in corrispondenza dell'incastro con il manico,
come il liuto ed il bouzouki greco, mentre la parte posteriore della cassa è
irrobustita dallo _scudo_ , una fascia lignea che circonda la tavola armonica
per buona parte del perimetro. La tavola armonica presenta la caratteristica
forma a lacrima; in genere dotata di tre catene perpendicolari alla linea di
mezzeria ( _ladder bracing_ ), è piegata all'altezza del ponticello o subito
sotto di esso, tecnica che consente allo strumento di supportare l'elevata
tensione delle corde metalliche. La testa del mandolino napoletano è piatta,
una vera e propria cavigliera.

Il mandolino classico possiede un timbro delicato, molto espressivo e
'cantabile', con una componente di riverbero che fluidifica e omogeneizza
l'effetto del tremolo. La sonorità è dolce e argentina. A confronto con la
sonorità di strumenti aventi un disegno più moderno, si svela intubata e
gutturale, in particolare se le corde vengono pizzicate lontano dal
ponticello, mentre la definizione è sempre eccellente su tutta l'estensione; i
sovracuti risultano brillanti e nitidi arrivando a essere decisamente
pungenti, se suonati in prossimità del ponte.

La proiezione non è il suo punto forte mentre la dinamica è ottima, a patto di
non costringerlo a ricavare più suono di quanto esso sia capace. Il rapporto
segnale/rumore sulle corde basse varia sensibilmente in funzione della forza e
dell'angolo d'impatto del plettro, in particolare migliora man mano che
l'esecutore si sposta verso la tastiera, mentre su quelle alte resta
praticamente costante. Il mandolino classico rimane uno strumento dalla voce
'piccola' ma estremamente espressiva, capace di diventare languida e perfino
sdolcinata, e dà il meglio di sé con un plettro rigido ma non troppo spesso di
forma allungata.

Nel _mandolino brianzolo_ , di disegno pressoché identico al precedente, lo
scudo ha proporzioni maggiori, andando a costituire, come nella chitarra,
delle vere e proprie fasce, cioè le pareti della cassa. Il fondo è piatto
anziché bombato, cambia pertanto il disegno dell'innesto corpo-manico che non
è più di testa ma a _coda di rondine_ , risultando più robusto. La volumetria
interna è pari a quella del mandolino classico o solo lievemente inferiore,
mentre forma ed architettura della tavola armonica sono analoghe, salvo
eccezioni in cui la tavola non è piegata ma piatta o leggermente arcuata. Il
timbro ricorda quello del mandolino napoletano ma è meno gutturale e più
asciutto, favorisce la definizione delle frequenze medie, aumentando la
portata del suono e riducendo la tendenza della quarta corda a risuonare
simpateticamente in presenza di vibrazioni estranee. Questo modello, tipico
del nord Italia, prende il nome dalla porzione di territorio lombardo che
maggiormente ha visto la sua diffusione e costituisce una forma di transizione
verso lo sviluppo del mandolino contemporaneo, che raggiungerà la perfezione
negli Usa durante i primi anni del Novecento. Il timbro del mandolino
brianzolo conserva una componente melliflua, ma lo strumento, pur non potendo
competere a livello di dinamica con gli strumenti progettati nell'ultimo
secolo, dispone di una migliore capacità di proiezione, specie alle basse
frequenze ed in genere sopporta meglio un uso più aggressivo.

Il _mandolino portoghese_ , chiamato anche _bandolim_ si discosta maggiormente
dal disegno tradizionale in quanto la forma della cassa, decisamente più larga
dei modelli appena descritti, assume una sagoma piriforme[11]. La tavola, in
cima alla quale si apre una buca tonda o ovale ma sempre di piccolo diametro,
è di conseguenza assai ampia. Negli strumenti più pregiati presenta una
leggera arcatura, mentre in quelli economici è piatta. In comune con i modelli
nostrani lo strumento ha catene parallele, disposte perpendicolarmente alla
linea di mezzeria. Le fasce sono molto alte e si rastremano in corrispondenza
del giunto corpo/manico, il quale è invariabilmente realizzato con un incastro
a coda di rondine e coperto dal prolungamento ( _cappetta_ ) del fondo. Il
fondo è curvo, assumendo così un profilo blandamente emisferico. Non è fatto a
doghe bensì a

spicchi, costruzione riservata agli strumenti di pregio, nella quale gli
spicchi sono separati da filetti colorati, mentre quelli più modesti possono
avere il fondo in un pezzo unico leggermente arcuato o addirittura piatto.
Analogamente agli strumenti contemporanei, il manico si congiunge alla cassa
in posizione più arretrata rispetto al mandolino classico ed possiede in
genere un profilo dorsale sottile, favorendo così l'accesso alle posizioni più
acute. La tastiera può essere piatta o presentare un profilo convesso.
_Ponticello e cordiera_ sono assimilabili ai modelli nostrani. Rispetto ai due
tipi già descritti, grazie alla profondità della cassa, il timbro è
decisamente più profondo e risonante. In genere non ne possiede la medesima
dolcezza, qui compensata da una maggior capacità di proiezione, dal lungo
_sustain_ e da un invidiabile equilibrio tonale. Sempre a causa delle
proporzioni relative tra l'ampia volumetria interna e le ridotte dimensioni
della buca, gli acuti non sono particolarmente brillanti e lo strumento, più
che ai cantabili disseminati di trilli, si rivela adatto a fraseggi ad ampio
respiro, richiedenti molta dinamica, nonché ai passaggi riccamente arpeggiati
con accordi estesi in cui la forte sollecitazione impartita alle corde si
traduce in una maggior risonanza più che in un incremento di suono.

Nel XVIII secolo un tipo di liuto molto simile al mandolino venne molto
apprezzato dalle giovani donne delle classi superiori, spesso costruiti
secondo un design spagnolo o francese. Purtroppo, nel corso del tempo, lo
strumento perse popolarità a favore, sia della chitarra spagnola,[12] che al
banjo, uno strumento la cui origine viene fatta risalire agli schiavi neri
presenti nelle piantagioni.[13]

Dal 1880 fino agli inizi del 1930, milioni di uomini e donne partirono
dall'Italia, soprattutto da Napoli e dalla Campania per New York, ed anche
provenienti dal sud della Germania. Tra gli oggetti che portarono con loro vi
era, a volte, un vecchio mandolino napoletano o tedesco, necessario per
suonare musica popolare e tradizionale, in quel periodo storico, comune in
Europa. Dave Apollon era un immigrato ebraico russo, molto popolare per la sua
musica klezmer e per essere uno dei primi musicisti ad usare il mandolino per
il jazz.[14] Quando giunsero sempre più italiani, ebrei, e tedeschi, la
domanda per lo strumento cresceva. Divenne di moda come uno strumento da
suonare in casa o nei campus universitari. Nel 1896, un italiano, Giuseppe
Pettine, pubblicò a Providence, Rhode Island, sei antologie per la costruzione
di mandolini, e, grazie a quelle antologie, l'interesse verso lo strumento
crebbe sempre più.[15] Le orchestre con mandolini divennero sempre più
popolari nelle sale da concerto e lo strumento fu prontamente reso disponibile
attraverso riviste, e facilmente acquistabile. La maggior parte della
produzione di mandolini avveniva sulla costa orientale e molti degli ordini
giungevano fino a 3 000 km di distanza.[16]

Purtroppo, a causa dell'estrema povertà che colpì molti immigrati del Nuovo
Mondo, i loro strumenti, dopo alcuni anni si deteriorano, e, siccome non
potevano tornare in Europa per ripararli, questo spinse alla produzione di
nuovi strumenti a livello locale, e di conseguenza alla riparazione dei vecchi
cimeli di famiglia. Nel 1896, Orville Gibson, residente a Kalamazoo, in
Michigan, possedeva una bottega, dove, per passatempo, amava sperimentare la
produzione di strumenti a corda. Il suo primo brevetto per un mandolino gli fu
concesso nel 1898, e, con il tempo, realizzò anche lire, mandole e le più
famose chitarre. Nel 1902 aveva fondato la Gibson Mandolin-Guitar
Manufacturing Company; oggi è conosciuta come la Gibson Brands Inc.

L'influenza del Gibson nella costruzione del _mandolino americano_ divenne
fondamentale perché, prima del suo tempo, questo strumento era ancora molto
simile agli analoghi strumenti che per secoli furono popolari in Germania,
Spagna e Italia.[17] Il primo aspetto che venne modificata, è la forma stessa
del mandolino: lo si volle far assomigliare al violino, e per questo venne
intagliato verso alto. Quasi tutti i mandolini italiani sono a forma di
ciotola, ma nel disegno del Gibson, lo strumento era arcuato, e, dopo il 1922,
dotato anche di un piccolo foro a forma di lettera O, di fatto rendendolo
così, più simile alla chitarra. La forma a lacrima del _mandolino italiano_
divenne facoltativa, una questione di scelta e di gusto del liutaio, dato che
la società del Gibson realizzò sia un mandolino forma di lacrima che uno ad
forma di arachide. L'artigiano assegnò agli strumenti di sua creazione una
chiave di Mi o di Sol, intendendo che nel momento in cui il suo strumento
veniva, sia strimpellato, che pizzicato, il suono sarebbe stato più simile al
suono de banjo, pizzicato con i fingerpicks.

I mandolini costruiti dal Gibson e quelli successivi fabbricati da altri
liutai, come il Gilchrist[18], Altman e Fender, non sono destinati alla musica
classica o ai folkloristi, anche se fino ad un certo punto possono essere
utilizzati anche per quel tipo di musiche.[19] Le corde di questi strumenti
creano molto meno riverbero quando vengono suonate in strimpellato e
posseggono una scala musicale molto più lunga, rispetto ai tradizionali
mandolini napoletani.

Sono inoltre destinati a possedere un suono molto più forte dei mandolini
italiani, proprio per essere ascoltati sopra il suono equivalente di una
chitarra o di un banjo, che sempre più spesso accompagnano. Di solito vengono
usati ad impreziosire generi musicali, quali il bluegrass, il jazz, il ragtime
ed utilizzato anche in alcune canzoni rock and roll, come alcune di Rod
Stewart, dei REM, George Harrison, e Bruce Springsteen. Nella musica bluegrass
è uno strumento premier utilizzato per sviluppare, di solito, la melodia,
assieme alla chitarra e alle percussioni, con l'armonia, il registro alto, il
contrabasso pizzicato o basso elettrico, per il tono più basso; questa
convenzione entrò in vigore da quando il basso elettrico venne inventato da
Bill Monroe negli anni '40.

Il plettro è una laminetta a forma vagamente triangolare o sagomata a goccia
con cui, analogamente all'arco per il violino ed alle unghie del chitarrista,
si pongono in vibrazione le corde del mandolino. L'impugnatura corretta si
ottiene piegando l'indice della mano destra verso il palmo ed appoggiandovi il
plettro sul fianco delle ultime due falangi, disposte ad angolo tra di loro.
il plettro verrà quindi fermato morbidamente dal polpastrello del pollice, che
vi si appoggia di piatto. Per affrontare la tecnica dello strumento, pur se
saldamente tenuto, il plettro deve poter oscillare nella presa.

Il plettro è un accessorio fondamentale: ferma restando l'acquisizione di una
buona tecnica a livello di precisione, agilità, forza e scioltezza di polso,
la scelta di forma, materiale e spessore determina in buona parte la sonorità
del mandolino. In particolare essa si esprime in funzione del tipo di
strumento e quindi dalla sonorità ricercata; in linea di massima sul mandolino
classico si usano plettri tendenzialmente sottili ed appuntiti, dall'azione
scattante; all'estremità opposta della gamma timbrica il plettro adatto a
sfruttare a piena potenza le doti del mandolino contemporaneo a cassa scolpita
sarà massiccio, di forma smussata ed alquanto rigido.

Anticamente i plettri erano ricavati dal carapace delle tartarughe, ma erano
fatti anche di osso, di corno o con legni duri e flessibili, come il salice o
il legno di bambù. I plettri che attualmente si trovano comunemente in
commercio sono in celluloide[20] e da diversi altri materiali sintetici
d'avanguardia. La flessibilità è determinata dalla miscela cellulosa usata per
sagomare questo oggetto.

Il plettro si tiene tra il pollice e l'indice per 1/3 della sua lunghezza e
con il semplice movimento del polso bisogna colpire una volta la coppia di
corde dall'alto verso il basso e dal basso verso l'alto. Eseguendo questo
movimento alternato molto rapidamente su una stessa nota si ottiene il
_tremolo_ o _trillato_ , effetto che rende unico il suono di questo strumento.

L'accordatura del mandolino napoletano è identica a quella del violino: dalla
quarta corda (la coppia più spessa) alla prima, le note sono Sol, Re, La e Mi.
In particolare, il La vibra alla frequenza di 440 Hz, quella del comune
diapason a forchetta; in mancanza di questo, si può far riferimento al La
ottenuto premendo al 5º tasto il Mi cantino di una chitarra. Sempre sulla
chitarra, la 3ª corda a vuoto (Sol) corrisponde alla 4ª del mandolino. Per
ottenere un suono più naturale si accorda anche a 432 Hz.

La nota più grave è il Sol sotto il Do centrale del pianoforte, mentre la
tessitura si sviluppa verso l'acuto per almeno tre ottave. L'estensione
effettiva varia a seconda della lunghezza della tastiera; nei modelli a 17
tasti è di tre ottave ed un tono, mentre nei mandolini a tastiera prolungata
può giungere ad oltre quattro. All'atto pratico, tuttavia, l'elevata tensione
esercitata dalle corde doppie unita all'esigua distanza tra i tasti a fine
tastiera limita l'estensione effettiva in funzione della complessità esecutiva
nonché della conformazione e della forza delle dita. In particolare, le note
oltre il Do sovracuto sono di difficile esecuzione per cui vengono usate
sporadicamente. In alcuni mandolini classici, la cui tastiera si prolunga
oltre la buca fino a 24-26 tasti, ma in alcuni modelli fino a 39, alcuni di
questi vengono rimossi[21] per offrire una buona accessibilità ad alcune note
estreme, pur se a scapito della completezza cromatica.

È interessante constatare che, con la debita eccezione della mandola tenore,
la famiglia dei 'plettri' condivide il medesimo schema di accordatura di
quella degli 'archi': gli strumenti corrispondenti alla tessitura di soprano
(mandolino e violino), contralto (mandola e viola) e baritono (mandoloncello e
violoncello) sono accordati per quinte mentre in quelli dall'estensione più
grave (mandolone e contrabbasso) l'accordatura è per quarte.

All'interno della famiglia dei plettri è sopravvissuta, ed anzi oggigiorno
prospera grazie alla musica acustica contemporanea, una taglia da tempo
estromessa dalla famiglia degli archi: la già citata _mandolatenore_ che si
pone timbricamente tra la mandola (voce contralto) ed il mandoloncello (voce
baritono) accordata un'ottava esatta sotto il mandolino. Sulla mandola tenore
non esiste tuttora un'uniformità di vedute circa il suo nome; per esempio,
negli Stati Uniti è spesso chiamata _octave mandolin_ («mandolino all'ottava»,
cioè basso).

In Italia è presente la Federazione Mandolinistica Italiana (F.M.I.), che
accoglie orchestre, _ensembles_ e gruppi che utilizzano il mandolino quale
strumento principale nel proprio organico[22]. La F.M.I. rappresenta l'Italia
in seno all'E.G.M.A. ( _European Guitar and Mandolin Association_ )[23].

Uno dei gruppi più antichi è l' _Estudiantina Bergamasca_ di Bergamo,
cofondata dal compositore Angelo Mazzola.[24]

Dal 2010 si svolge a Modena, _Protagonista il Mandolino_ , una delle rassegne
più importanti nel panorama Mandolinistico italiano[25], organizzata
dall'Associazione Ensemble Mandolinistico Estense.

Altri progetti

