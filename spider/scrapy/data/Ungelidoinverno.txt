_**Un gelido inverno**_ ( _Winter's Bone_ ) è un film del 2010 diretto da
Debra Granik, adattamento cinematografico dell'omonimo romanzo di Daniel
Woodrell.

Il film ha vinto il Gran premio della giuria: U.S. Dramatic al Sundance Film
Festival 2010[1], 4 Premi al Torino Film Festival 2010, ha ottenuto 7
candidature agli Independent Spirit Awards 2011[2] e 4 candidature agli Oscar
2011, nelle categorie; miglior film, miglior attrice (Jennifer Lawrence),
miglior attore non protagonista (John Hawkes) e miglior sceneggiatura non
originale.

In una sperduta zona montuosa del Missouri, la diciassettenne Ree Dolly vive
in condizioni disagiate gestendo la fattoria di famiglia e prendendosi cura
dei fratelli minori, a causa della depressione che ha colpito la madre e che
la porta a vivere in una sorta di indifferente assenza. Il padre della
ragazza, coinvolto nello spaccio e nella produzione di metanfetamine, impegna
la fattoria per pagarsi la cauzione e uscire di prigione, sparendo poi nel
nulla.

Un giorno lo sceriffo del luogo avverte la giovane Ree che se il padre non si
presenterà al più presto in tribunale, la casa verrà confiscata. Ree, spinta
dalla disperazione di non poter più accudire la famiglia e con forza di
volontà, si muove da sola tra indifferenza e ostilità sull'altopiano d'Ozark,
bussando di porta in porta alla ricerca dell'uomo. La ragazza dovrà affrontare
la diffidenza e la violenza dell'intera comunità per tenere unito quello che
resta della sua famiglia.

Il film ha incassato $6.531.503 negli Stati uniti e $7.265.331 nel resto del
mondo per un incasso totale di $13.796.834 dollari a fronte di un budget di $2
milioni di dollari.

