Religiosa, Patrona d'Italia e compatrona d'Europa,  
Vergine e Dottore della Chiesa

 **Caterina di Jacopo di Benincasa[1]**, conosciuta come **Caterina da Siena**
(Siena, 25 marzo 1347 – Roma, 29 aprile 1380), è stata una religiosa, teologa,
filosofa e mistica italiana.

Venerata come santa, fu canonizzata da papa Pio II nel 1461, nel 1970 è stata
dichiarata dottore della Chiesa da papa Paolo VI. È patrona d'Italia insieme a
san Francesco d'Assisi e compatrona d'Europa.[2]

Caterina nacque a Siena, nel rione di Fontebranda, nella contrada dell'Oca nel
1347, figlia del tintore di panni Jacopo Benincasa e di sua moglie Lapa
Piacenti, ventiquattresima di 25 figli. Assieme a lei nacque una sorella
gemella, battezzata col nome di Giovanna, che morì a poche settimane di vita.

Quando Caterina raggiunse l'età di dodici anni, i genitori iniziarono varie
trattative per concludere un matrimonio vantaggioso per la figlia. All'inizio
Caterina sembrò accondiscendere, ma poi, pentitasi, dichiarò espressamente che
si era votata al Signore e che non intendeva ritirare la parola data. Bisogna
tuttavia tenere presente che, nel Medioevo, se una donna voleva prendere i
voti, l'unica strada che poteva percorrere era quella di entrare in un
monastero e versare ad esso una dote. Caterina non aveva questa possibilità
perché non possedeva una dote nei termini richiesti. Però non cedette, pur non
sapendo come avrebbe realizzato il suo sogno. Fu allora “messa in quarantena”
dalla sua stessa famiglia. Ma un giorno il padre la sorprese in preghiera e,
secondo la tradizione, a tale vista Jacopo si rese conto che l'atteggiamento
della figlia non proveniva da umana leggerezza e dette ordine che nessuno più
la ostacolasse nel suo desiderio.

Caterina scese così nel concreto pensando di entrare fra le Terziarie
domenicane, che a Siena erano note col nome di "Mantellate" a causa del
mantello nero che copriva la loro veste bianca. La giovane senese aveva da
poco passato i sedici anni ed era quindi troppo giovane per garantire la
perseveranza sotto la regola dell'Ordine. Quindi monna Lapa, spinta dalle
insistenze della figlia, si decise ad andare a parlare alla priora delle
“Sorelle della penitenza di San Domenico”, ma ne ebbe un rifiuto perché esse
non erano solite ammettere le vergini all'abito, bensì solo vedove o donne in
età matura e di buona fama.

Caterina da Siena fu poco dopo colpita da una malattia: altissime febbri e
penosissime pustole ne sfigurarono il volto, facendola sembrare più anziana e
meno aggraziata di quello che era. Allora Caterina pregò la madre di recarsi
nuovamente dalla priora per dirle che lei sarebbe morta se non l'avessero
ammessa nella loro confraternita. La priora, a sentire quella accorata
implorazione, mandò alcune consorelle anziane a sincerarsi della situazione e
della costanza dei sentimenti di Caterina. Le suore furono impressionate dai
lineamenti sfigurati dell'ammalata e dall'ardore del suo desiderio di ricevere
l'abito domenicano e riferirono tutto fedelmente. L'ammissione di Caterina fu
accettata a pieni voti. La buona notizia fu accolta con lacrime di gioia
dall'ammalata e ciò contribuì a farla guarire dalla malattia e nell'anno 1363
(il suo sedicesimo anno di vita), nella basilica di San Domenico, le fu dato
l'abito dell'Ordine.

Entrata a far parte delle Mantellate, Caterina non aveva esperienza di
preghiere, adunanze e pratiche penitenziali. Ma era soprattutto la preghiera
comune la cosa più difficile per lei. Infatti le preghiere erano per lo più in
latino, come la Messa, ma Caterina, salvo il Pater e l'Ave, non sapeva né
capiva altro. Non sapendo né leggere né scrivere, chiese a una consorella più
istruita di insegnarle quel tanto che bastava, ma non ne ricavò nulla. Per tre
anni si isolò dalle altre suore.

Caterina da Siena riteneva che assistere gli ammalati e i poveri, che
impersonavano Cristo sofferente, fosse il modo per trovare il Signore. Sono
ricordati diversi episodi di carità verso i poveri (come dei vestiti dati ai
più bisognosi o un mantello donato ad un povero pellegrino) e verso gli
infermi (come Cecca la lebbrosa, che lei assisté e curò con amore, anche se si
narra che ella ricambiò la sua assistenza con percosse e insulti). Caterina fu
attiva soprattutto presso l'ospedale di Santa Maria della Scala. Questa
istituzione accoglieva moltissimi pazienti affidati alle modeste cure mediche
del tempo e alla pietosa assistenza dei parenti e di qualche volontario. E
c'erano anche malati che nessuno assisteva, o perché non avevano parenti, o
perché erano afflitti da malattie contagiose. Caterina si dedicò ad assistere
in particolare quest'ultimo tipo di ammalati. Questa sua attività durò per
mesi, specialmente in tempo di epidemie, allora molto frequenti e micidiali;
il suo esempio cominciò a essere imitato da altre Mantellate della sua
fraternità.

Nelle testimonianze prodotte da frate Tommaso Caffarini[3] \- confidente di
santa Caterina da Siena e incaricato della raccolta documentale per il
processo di canonizzazione della stessa, aperto nel 1411 - emerge
l'abnegazione con cui la santa si dedicava ai malati: una consorella di nome
Andrea - che l'aveva anche ingiustamente calunniata di colloqui impudichi - si
ammalò e le venne sul petto una piaga cancrenosa e purulenta che nessun'altra
suora si sentì di curare, visto anche il pericolo di contagio e il fetore
insopportabile che emanava la ferita; solo Caterina da Siena si prese
premurosamente cura di suor Andrea e, quando un giorno la piaga produsse una
quantità ancor maggiore di pus, la santa - per punirsi del ribrezzo provato
nell'assistere l'inferma in tale frangente - dopo aver raccolto tutto questo
pus in una scodella ed essersi fatta il segno della croce, lo bevve fino in
fondo e, come lei stessa riferì poi a frate Tommaso Caffarini, sentì di non
aver mai bevuto a sua memoria un'altra bevanda tanto dolce.[4] Caterina da
Siena avrebbe poi anche contribuito alla pacificazione di famiglie senesi
rivali coinvolte in faide.

Nell'ottobre del 1370 i fratelli della santa si trasferirono a Firenze e, dopo
alcuni mesi di residenza, chiesero di ottenere la cittadinanza fiorentina. In
pratica la famiglia di Jacopo e Lapa si sfaldò, ma Lapa decise di restare con
Caterina.

Da allora Caterina iniziò ad essere accompagnata dalla “Bella brigata”, un
gruppo di uomini e donne che la seguivano, la sorvegliavano nelle sue lunghe
estasi, l'aiutavano in ogni modo nelle attività caritative e anche nella
corrispondenza che gente di ogni parte intratteneva con lei. Intanto, dopo
l'anno di prova, Caterina prese i voti fra le Mantellate.

Caterina da Siena iniziò un'attività di corrispondenza, avvalendosi di membri
della brigata a cui dettava le sue lettere. Scrisse circa 380 lettere, durante
gli ultimi dieci anni (1370-1380) della sua vita. Questo ricco epistolario
affrontava problemi e temi sia di vita religiosa che di vita sociale di ogni
classe, e anche problemi morali e politici che interessavano tutta la Chiesa,
l'impero, i regni e gli Stati dell'Europa trecentesca. Caterina scrisse anche
a personalità importanti dell'epoca. Su questi interessi qualcuno esprimeva
giudizi critici, per questo Caterina dovette presentarsi al Capitolo Generale
dell'Ordine Domenicano, che si tenne a Firenze nel 1374.

C'era chi accusava Caterina di tendenza a un protagonismo fuori degli schemi
tradizionali, che non competevano certo a una donna, per di più popolana e non
colta. Al Capitolo non fu trovata in Caterina nessuna colpa ma, riconoscendo
la singolarità del suo caso, i Padri preferirono prendere una decisione
eccezionale: le assegnarono un confessore personale, il quale fosse sua guida
e garante del suo spirito domenicano; a questo compito fu assegnato fra
Raimondo da Capua.

Rientrata a Siena da Firenze, Caterina fu impegnata ad assistere gli ammalati,
colpiti da una delle frequenti epidemie di quel tempo. Intanto due dei suoi
precedenti discepoli e confessori, trasferiti a Pisa, diffusero in quella
città la sua fama tanto che Piero Gambacorti, il signore di quella città,
invitò Caterina a Pisa. Caterina accettò quell'invito e vi si recò nei primi
mesi del 1375. Secondo la tradizione qui, nella domenica delle Palme, nella
chiesa di Santa Cristina, davanti a un Crocifisso oggi nel santuario
Cateriniano, Caterina ricevette le stimmate, che però su richiesta della santa
rimasero a tutti invisibili. Incomincia agli inizi del 1376 la corrispondenza
con il papa, da lei definito il “dolce Cristo in terra”. In un anno furono ben
dieci le missive da lei dirette al pontefice. In esse vengono toccati tutti i
temi riguardanti la riforma della Chiesa, a cominciare dai suoi pastori,
insistendo sul ritorno del papa alla sua sede propria che è Roma.

Nel 1375 la repubblica di Firenze, che era in conflitto con la Santa Sede per
aver aderito a una politica antipapale e per questo era stata colpita da
interdetto, si trovava in forti difficoltà economiche. Caterina da Siena fu
incaricata di fare da mediatrice di pace e di perdono e inviò, perché la
precedessero con una sua lettera, il suo confessore e altri due frati. Non le
bastò però questa missiva e così Caterina da Firenze si mise in cammino verso
la Francia.

Il 18 giugno 1376 Caterina giunse ad Avignone, dove l'attendevano fra Raimondo
coi suoi compagni. La religiosa fu ricevuta dal papa. Per quanto riguarda
l'ambasceria per la città di Firenze, il comportamento dei messi mandati dal
Governo della città toscana rese vana la mediazione di Caterina. Il 13
settembre papa Gregorio XI varcò il ponte sul Rodano e lasciò Avignone alla
volta di Roma. Una volta arrivato a Marsiglia il pontefice proseguì il viaggio
per nave, facendo scalo a Genova. Lì fu messo in crisi dalla notizia dei
disordini scoppiati a Roma e delle disfatte delle truppe pontificie per opera
dei fiorentini. La maggioranza dei cardinali insisteva per tornare indietro.
In questo clima di incertezza, si narra che fu Caterina a rassicurare il papa
che la volontà divina lo chiamava a Roma e che Cristo lo avrebbe protetto,
facendogli riprendere il viaggio.

Tuttavia gravi problemi sorsero quando fu eletto il successore di papa
Gregorio XI. Uno scisma era scoppiato nella Chiesa a causa della rivolta di
alcuni cardinali, in gran parte stranieri, che avevano dichiarata invalida
l'elezione di Urbano VI. Il 20 settembre del 1378 elessero a Fondi un
antipapa, che prese il nome di Clemente VII, il quale fu poi costretto a
fuggire ad Avignone con i cardinali che lo avevano eletto. Caterina si schierò
a favore di Urbano VI.

Secondo la tradizione, durante gli ultimi giorni della sua vita ci furono
continue visite dei figli spirituali e a ciascuno di essi, dopo le comuni
raccomandazioni, lei comunicava ciò che dovevano fare successivamente nella
vita. La mattina della domenica dopo l'Ascensione, il 29 aprile 1380, prima
dell'alba, fu notato in lei un grande mutamento, che fece pensare
all'avvicinarsi della sua ultima ora. Il suo respiro diventò così fievole che
fu deciso di darle l'Unzione degli infermi. Durante le sue estreme ore più
volte chiamò “Sangue! Sangue!”. E dolcemente disse ancora: “Padre, nelle tue
mani raccomando l'anima e lo spirito mio”. Morì poco prima di mezzogiorno, in
quella domenica, 29 aprile, del 1380.

Caterina era una visionaria. Secondo i racconti del suo confessore, già
all'età di sei anni ella si sarebbe rifugiata in un eremo per soddisfare il
suo desiderio di consacrarsi. La notte di carnevale del 1367 le appare Cristo
accompagnato dalla Vergine e da una folla di santi, e le dona un anello
visibile solo a lei, sposandola misticamente. Dopo essere stata accolta dalle
Mantellate, frequenti furono le sue estasi presso la chiesa del convento: _Qui
stava ritirata in preghiera e sempre qui aveva continui colloqui familiari con
Gesù Cristo suo Sposo. Aveva frequenti estasi e in quegli stava appoggiata ad
un pilastro ottagonale. Qui dette le sue vesti a Gesù sotto forma di povero,
che poi la rivestì di vesti che non le fecero più sentire il freddo. Qui le
apparve Gesù circondato da luce che le aprì il petto e le porse il suo cuore,
dicendo: "Ecco carissima figlia mia, siccome io l'altro giorno ti tolsi il tuo
cuore, così ora ti do il mio per il quale tu sempre vivi"_.

Nel _Trattato della Provvidenza_ Caterina ci rende noto ciò che Dio le avrebbe
rivelato durante le estasi:

«Mandai el Verbo dell’unigenito mio unico Figliuolo (el quale fu figurato per
Eliseo) che si conformò con questo figliuolo morto, per l’unione della natura
divina unita con la natura vostra umana. Con tutte le membra si unì questa
natura divina, cioè con la potenza mia, con la sapienza del mio Figliuolo e
con la clemenzia dello Spirito santo, tutto me, Dio, abisso di Trinità,
conformato e unito con la natura vostra umana.»

La sua orazione allo Spirito Santo è considerata una delle vette della
spiritualità cristiana:

«Spirito Santo, vieni nel mio cuore, per la tua potenza tiralo a te, Dio vero.
/ Concedimi carità e timore. / Custodiscimi o Dio da ogni mal pensiero. /
Inflammami e riscaldami del tuo dolcissimo amore, / acciò ogni travaglio mi
sembri leggero. / Assistenza chiedo ed aiuto in ogni mio ministero. / Cristo
amore, Cristo amore.»

Nell'aprile 1375 Caterina ricevette le stimmate nella chiesa di Santa Cristina
a Pisa, stimmate che solo lei poteva vedere ma che furono rese visibili poco
prima della sua morte.

Caterina ha lasciato un epistolario di 381 lettere, una raccolta di 26
preghiere e il _Dialogo della Divina Provvidenza_. Molte delle opere di
Caterina sono state dettate, anche se Caterina era capace di scrivere e
scrisse alcune lettere di suo pugno.[5]

Alla morte di Caterina, i suoi discepoli raccolsero le sue lettere. Il teologo
Tommaso Caffarini, incaricato delle trattative per la canonizzazione di
Caterina, fu autore della raccolta considerata ufficiale. Le _Lettere_
riscossero fin da subito un enorme successo. L'editio princeps, curata da
Bartolomeo Alzano, fu data alle stampe da Aldo Manuzio a Venezia nel 1500.[6]
La raccolta, comprendente 353 lettere, fu più volte ristampata nel corso del
'500. Nell'edizione del 1860 Niccolò Tommaseo tentò di restituire alle
_Lettere_ l'ordine cronologico e le corredò di un apparato di note molto
apprezzato dagli studiosi sia dal punto di vista storico che sotto il profilo
linguistico-letterario.[7]

Le _Orazioni_ di Caterina furono raccolte dai suoi discepoli negli ultimi
tempi della sua vita. Si tratta di un'antologia delle molte preghiere che
Caterina pronunciò nel corso delle sue estasi, messe per iscritto dai suoi
discepoli presenti. Furono pubblicate in appendice alle lettere nell'edizione
aldina del 1500, e nelle edizioni del _Dialogo_ , di Girolamo Gigli e di
Innocenzo Taurisano. Gigli raccolse e emendò le _Orazioni_ servendosi di un
manoscritto di Tommaso Buonconti da Pisa, discepolo della santa.[8]

Caterina dettò il _Dialogo della Divina Provvidenza_ in volgare ai suoi
discepoli Neri Pagliaresi, Stefano Maconi e Barduccio Canigiani nell'autunno
del 1378. L'opera fu terminata il 13 ottobre di quell'anno. Caterina
considerava il _Dialogo_ il suo testamento spirituale: il _Dialogo_ viene oggi
considerato uno dei capolavori della letteratura mistica medievale[9] e della
prosa italiana del XIV secolo.[10] Cristofano di Gano Guidini, Stefano Maconi
e Raimondo da Capua lo tradussero dal volgare in latino. L'editio princeps in
italiano del _Dialogo_ fu pubblicata a Bologna nel 1472 dal tipografo
Baldassare Azzoguidi. Il Dialogo fu uno dei primi libri a stampa pubblicati in
Italia, accanto ai grandi classici dell'antichità[11] e fu ristampato molte
volte negli anni successivi. Ne furono realizzate anche traduzioni in francese
(la prima pubblicata a Parigi nel 1580), inglese (Londra, 1519), tedesco
(Bamberga, 1761) e spagnolo (Ávila, 1925).

Caterina da Siena fu canonizzata dal papa senese Pio II nel 1461. Nel 1866
papa Pio IX la volle annoverare fra i compatroni di Roma.

Papa Paolo VI ha proclamato santa Caterina dottore della Chiesa il 4 ottobre
1970. Prima donna a ricevere tale titolo nella Storia della Chiesa, l'omelia
affermò che:

«Tutti voi, del resto, ricordate quanto [...] sia stata affamata di giustizia
e colma di viscere di misericordia nel cercare di riportare la pace in seno
alle famiglie ed alle città, dilaniate da rivalità e da odi atroci; quanto si
sia prodigata per riconciliare la repubblica di Firenze con il Sommo Pontefice
Gregorio XI, fino ad esporre alla vendetta dei ribelli la propria vita. [...]  
Noi certamente non troveremo negli scritti della Santa, cioè nelle sue
Lettere, conservate in numero assai cospicuo, nel Dialogo della Divina
Provvidenza ovvero Libro della Divina Dottrina e nelle «orationes», il vigore
apologetico e gli ardimenti teologici che distinguono le opere dei grandi
luminari della Chiesa antica, sia in Oriente che in Occidente; né possiamo
pretendere dalla non colta vergine di Fontebranda le alte speculazioni,
proprie della teologia sistematica, che hanno reso immortali i Dottori del
medioevo scolastico. E se è vero che nei suoi scritti si riflette, e in misura
sorprendente, la teologia dell'Angelico Dottore, essa vi compare però spoglia
di ogni rivestimento scientifico. Ciò invece che più colpisce nella Santa è la
sapienza infusa, cioè la lucida, profonda ed inebriante assimilazione delle
verità divine e dei misteri della fede, contenuti nei Libri Sacri dell’Antico
e del Nuovo Testamento: una assimilazione, favorita, sì, da doti naturali
singolarissime, ma evidentemente prodigiosa, dovuta ad un carisma di sapienza
dello Spirito Santo, un carisma mistico.»

Devota del Preziosissimo Sangue di Gesù, la "non colta vergine di Fontebranda"
ricevette in dono dallo Spirito Santo Dio _"le sacrestigmate"_, lo "mistico
sposalizio", la "sapienza infusa". Identificò la Chiesa con il Suo Corpo
Mistico ed il Pontefice col Vicario di Cristo in terra, a cui, in quanto tale,
erano dovuti ossequio e obbedienza.  
Richiamò vigorosamente il clero ad un forte impegno pastorale per arginare la
dispersione dei fedeli, il Pontefice al suo ritorno nella Santa Sede
legittima, a Siena per la pacificazione locale. Il suo impegno politico ebbe
il fine «di sconfiggere il dimonio e toglierli la signoria che egli ha presa
dello uomo per lo peccato mortale, e trargli l'odio del cuore, e pacificarlo
con Cristo Crocifisso e col prossimo suo» (Lettera 122).

La santa è anche raffigurata insieme a San Domenico nel quadro della Beata
Vergine del Santo Rosario di Pompei.

Numerose sono oggi le reliquie attribuite a Caterina. Ella fu sepolta a Roma,
nel cimitero di Santa Maria sopra Minerva: il corpo è ancora conservato in
tale basilica. Ma l'anno successivo, nel 1381, le fu staccata la testa per
portarla a Siena come reliquia, e nel 1384 fu portata in processione nella
basilica di San Domenico, dove tuttora è conservata.[13] Nella stessa basilica
è conservato un dito di Caterina: con questa reliquia viene impartita la
benedizione all'Italia e alle Forze Armate nel pomeriggio della domenica in
cui si tengono le Feste internazionali in onore della santa.

Il piede sinistro è invece conservato a Venezia (nella chiesa dei Santi
Giovanni e Paolo). Nel Duomo di Siena era presente una costola: essa però fu
donata al santuario di Santa Caterina ad Astenet in Belgio, costruito nel 1985
per volontà dei devoti di quel paese. Infine, una scaglia di una scapola di
Caterina si trova nel santuario di Caterina a Siena.

La mano sinistra della santa, che porta il segno delle stigmate, è custodita
nel monastero del Santo Rosario di Monte Mario a Roma. Fu asportata dal corpo
durante l'apertura dell'urna nel 1487. A staccare questa parte del corpo della
santa fu fra' Gioacchino Torriani O.P., Generale dell'Ordine, che ne fece dono
alle monache domenicane della Congregazione di San Domenico e San Sisto, che
risiedevano dove oggi risiedono le monache del Santo Rosario a Monte Mario a
Roma. Di questa asportazione si ha notizia della cronaca del convento.

Uno dei miracoli riconosciuti dalla Chiesa Cattolica risale all'ottobre del
1376, quando, in ritorno dalla corte papale di Avignone, passò a Varazze
(località del savonese), curiosa di conoscere i luoghi che avevano dato i
natali al beato Jacopo da Varagine.

Caterina ebbe però una spiacevole sorpresa: la cittadina si presentava
malridotta e abbandonata a causa della peste che aveva decimato la
popolazione. Caterina pregò intensamente per gli abitanti di Varazze affinché
finisse il loro dolore e i cittadini furono liberati dal flagello. In cambio
del prodigio la santa chiese ai varazzini di onorare il loro illustre
concittadino, dedicando una cappella a suo nome e alla Santissima Trinità. In
ricordo di quell'episodio miracoloso, Varazze eresse la santa di Siena a
propria patrona dedicandole ogni anno, il 30 aprile, una processione.

Santa Caterina è stata proclamata patrona d'Italia nel 1939 da papa Pio XII
(assieme a San Francesco d'Assisi) e compatrona d'Europa da papa Giovanni
Paolo II il 1º ottobre del 1999.

La santa senese è anche patrona nella città di Siena della contrada del Drago
e della contrada dell'Oca e inoltre di:

Infine, l'arcidiocesi Ordinariato Militare per l'Italia riconosce santa
Caterina come patrona del Corpo delle infermiere volontarie della Croce Rossa
italiana e dell'Associazione per l'assistenza spirituale alle Forze Armate -
P.A.S.F.A., entrambi enti operanti nel contesto dell'ordinamento militare.

978-88-7094-201-9 P.Raimondo Sorgia O.P " Non violenza: una carta vincente ,
tolleranza e intolleranza in Santa Caterina da Siena" Edizioni Rogate Roma,
dicembre 1985. Edgarda Ferri " Caterina da Siena ", San Paolo edizioni,
pubblicazione speciale per Famiglia Cristiana su licenza Ed.Mondadori aprile
2001.

Caterina da Siena " Dialogo della Divina Provvidenza" Edizioni San Paolo,
2007, versione in italiano corrente di Maria A. Raschini.

Altri progetti

Basilica di San Domenico (Bologna) · Arca di san Domenico  
Pontificia università "San Tommaso d'Aquino" · Istituto superiore di scienze
religiose San Tommaso d'Aquino · École biblique et archéologique française  

