_**A Whiter Shade of Pale**_ è un brano musicale dei Procol Harum, pubblicato
il 12 maggio 1967. È stato scritto da Gary Brooker, Keith Reid e Matthew
Fisher, prodotto da Denny Cordell e distribuito dalla Deram Records.

La canzone riscosse un notevole successo, restando in cima alle classifiche
del Regno Unito per 6 settimane, dall'8 giugno 1967, in Italia per sette
settimane, in Germania per due settimane, nei Paesi Bassi per otto settimane,
in Irlanda per cinque settimane, in Australia per tre settimane ed in Francia
per nove settimane; in Norvegia arriva terza, in Austria quarta e nella
Billboard Hot 100 quinta.

Il brano fu un fortuito risultato della allora casa discografica U.K. Decca
Records, con l'esperimento di fondere insieme musica classica e soft rock. Il
riff-intro infatti, composto dai pianisti e organisti Brooker-Fisher
all'organo Hammond, non è altro che la libera variazione del brano classico
_Aria sulla quarta corda_ con alcune componenti della cantata BWV 140 _Wachet
auf, ruft uns die Stimme_ , entrambi opere di Johann Sebastian Bach. Il groove
del ritornello invece, si ispira a When a Man Loves a Woman, di Percy Sledge,
brano uscito l'anno prima. Il testo è opera del poeta e paroliere Keith Reid.

Nel Regno Unito la canzone fu pubblicata solo come singolo, e non fu inserita
nel primo album del gruppo _Procol Harum_. È presente invece nella edizione
USA dell'album. Nel 1997, fu ripubblicata una nuova edizione del primo album
dal titolo _A Whiter Shade of Pale_ , in cui oltre al famoso singolo erano
incluse anche alcune tracks non presenti nell'edizione originale dell'album.

Nel 1998 viene premiata con il Grammy Hall of Fame Award.

La canzone, di notevole successo già dal 1967, ebbe numerose
reinterpretazioni. In Italia, su testo di Mogol, fu incisa dai Dik Dik, col
titolo _Senza luce_ che, mantenendo la parte musicale, si discosta dal testo
originale dal significato ermetico. Nel 2000, fu utilizzata da Marco Tullio
Giordana come colonna sonora per il film _I cento passi_.

Furono inoltre incise versioni in francese ( _Le Jour du Dernier Jour_ ),
tedesco ( _Tränen im Gesicht_ ), svedese ( _Då Är Hon Åter Lika Blek_ ),
portoghese ( _Ao Meu Lado Outra Vez_ ), spagnolo ( _Con Su Blanca Palidez_ ) e
finlandese ( _Merisairaat kasvo_ )[1].

Originariamente, la canzone fu attribuita ai soli Gary Brooker e Keith Reid.
Nel 2005, Matthew Fisher intentò una causa vittoriosa contro Gary Brooker,
chiedendo di essere riconosciuto come co-autore del brano per aver aggiunto le
parti di organo alla musica originale. I giudici diedero ragione a Fisher
all'unanimità.

Nel 2004 la rivista musicale Rolling Stone ha inserito _A Whiter Shade of
Pale_ nella sua lista delle 500 migliori canzoni di tutti i tempi al 57º
posto.

Un primo video del brano fu girato in bianco e nero da Joel Gallen, con la
band che suona e canta in studio, senza nessuna scenografia. Fu poi girato un
secondo video, a colori, con una 16 mm, pellicola adatta per l'allora
Scopitone, apparecchio simile al juke-box ma comprensivo anche di un visore.
Le scene, di classico montaggio amatoriale, girate da Peter Clifton,
raffigurano la band che passeggia intorno ad alcuni paesaggi inglesi; dapprima
vicino al sito storico di Witley Court, Contea di Worcestershire, in
Inghilterra, quindi altre scene intorno a Londra. Il video si conclude con
alcune riprese nel centro della capitale, a Piccadilly Circus e Trafalgar
Square.

_**A Whiter Shade of Pale**_ è il secondo singolo estratto da _Medusa_ ,
secondo album da solista di Annie Lennox.

Il singolo rappresenta una delle più celebri cover della canzone resa famosa
dai Procol Harum, arrangiata nuovamente in una versione più pop da Stephen
Lipson.

Raggiunse il #16 posto della classifica dei singoli in Inghilterra ed è
incluso nel primo greatest hits di Annie Lennox, _The Annie Lennox Collection_
, pubblicato nel 2009.

Nel videoclip Annie Lennox canta su un'altalena mentre intorno a lei scorre la
vita di vari personaggi di un circo.

