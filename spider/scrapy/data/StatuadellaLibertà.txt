Coordinate: 40°41′13.2″N 74°02′42″W﻿ / ﻿40.687°N 74.045°W40.687; -74.045

La **Statua della Libertà** ( _Statue of Liberty_ ), inaugurata nel 1886, è un
simbolo di New York e degli interi Stati Uniti d'America, uno dei monumenti
più importanti e conosciuti al mondo.

Situata all'entrata del porto sul fiume Hudson al centro della baia di
Manhattan, sulla rocciosa Liberty Island nello stato del New Jersey, il nome
dell'opera è _La Libertà che illumina il mondo_ ( _Liberty Enlightening the
World_ in inglese, _La Liberté éclairant le monde_ in francese).

Fu realizzata dal francese Frédéric Auguste Bartholdi, con la collaborazione
di Gustave Eiffel, che ne progettò gli interni; la statua è costituita da una
struttura reticolare interna in acciaio e all'esterno rivestita da 300 fogli
di rame sagomati e rivettati insieme, poggia su un basamento granitico grigio-
rosa che si è a lungo pensato fosse di provenienza sarda[1], benché recenti
ricerche abbiano smentito la provenienza della roccia dall'isola della
Maddalena e l'abbiano ricondotta alla cava di Stony Creecy nel Connecticut[2].

Con i suoi 93 metri d'altezza (incluso il basamento), che dominano l'intera
baia di Manhattan a New York, essa risulta perfettamente visibile fino a 40
chilometri di distanza. Raffigura una donna che indossa una lunga toga e
sorregge fieramente nella mano destra una fiaccola (simbolo del fuoco eterno
della libertà), mentre nell'altra tiene una tavola recante la data del giorno
dell'Indipendenza americana (il 4 luglio 1776); ai piedi vi sono delle catene
spezzate (simbolo della liberazione dal potere del sovrano dispotico) e in
testa vi è una corona, le cui sette punte rappresentano i sette mari e i sette
continenti.

La statua rappresenta la dea Ragione, la cui torcia simboleggia il sapere
massonico[3].

Nel 1865, in una conversazione a casa propria a Versailles, l'intellettuale
Edouard Laboulaye, ardente sostenitore dell'Unione nella Guerra di secessione
americana, disse: «Se un monumento deve sorgere negli Stati Uniti come un
ricordo della loro indipendenza, devo credere che sia naturale realizzarlo con
sforzi comuni - un lavoro comune delle nostre due nazioni: Francia e
America»[4]. Il commento di Laboulaye non era evidentemente una proposta, ma
ispirò un giovane scultore, il francese Frédéric Auguste Bartholdi, che era
presente al pranzo[4].

A causa del regime repressivo di Napoleone III, Bartholdi non intraprese
alcuna azione in merito, salvo il parlarne con Laboulaye. Invece egli contattò
Isma'il Pascià, Chedivè d'Egitto, per progettare un grande faro in forma di
una popolana egiziana _fellah_ (contadina), vestita e portante in alto una
torcia, all'ingresso settentrionale del canale di Suez a Porto Said. Schizzi e
modelli della proposta vennero approntati, sebbene il faro non sia poi mai
stato realizzato. Vi era un precedente classico, per questa proposta di Suez:
il Colosso di Rodi: un'antica statua in bronzo rappresentante il Dio Sole
Helios. Si ritiene che questa statua sia stata alta oltre 30 m, posta
all'ingresso del porto di Rodi.

Consultata la fonderia francese di Gaget & Gauthier, Bartholdi concluse che
sarebbe stato conveniente realizzare il rivestimento della statua in fogli di
rame battuto con la tecnica a sbalzo[5]. Uno dei vantaggi nell'utilizzare tale
tecnica era quello di alleggerire in modo enorme il peso della statua,
ottenendo un peso per unità di volume incredibilmente basso, soprattutto per i
metalli costosi (il rame non doveva superare lo spessore di 2,4 mm). A seguito
di tali considerazioni si decise per un'altezza dell'opera pari a 46 m, doppia
di quella della statua italiana del Colosso di San Carlo Borromeo (detto anche
_San Carlone_ ) e del monumento tedesco _Hermannsdenkmal_ di Detmold, dedicato
al condottiero dei Germani Cherusci Arminio, realizzati con la medesima
tecnica[6].

Bartholdi interessò al progetto in proposito uno dei suoi ex insegnanti,
l'architetto francese Eugène Viollet-le-Duc, il quale progettò per la statua
un sostegno in mattoni, al quale il rivestimento sarebbe stato ancorato[7].
Tuttavia Le Duc morì subito dopo senza lasciare istruzioni su come connettere
sostegno e rivestimento[8]. La realizzazione del sostegno venne quindi
affidata all'ingegnere francese Gustave Eiffel (il creatore dell'omonima
torre), che abbandonò l'idea della struttura in mattoni, optando per una a
colonne e travi a struttura reticolare.

Eiffel decise di non utilizzare una connessione rigida del rivestimento in
rame alla struttura di sostegno in acciaio, poiché avrebbe indotto tensioni
nel rivestimento dovute alle dilatazioni termiche differenti tra parte esterna
(fortemente riscaldata nelle estati e raffreddata negli inverni) e parte
interna, enormemente più rigida. Tali tensioni avrebbero reso problematico
qualsiasi vincolo ristretto. Per consentire alle parti di rivestimento piccoli
spostamenti relativi, previde un collegamento più elastico di tali parti alla
struttura, realizzato mediante una serie di nastri metallici rivettati, che
pur assicurando un buon sostegno del rivestimento mediante le cosiddette
"selle", ne permettevano in maniera apprezzabile piccoli spostamenti. Data la
forma complessa del rivestimento, ogni singola sella dovette essere forgiata
singolarmente con un minuzioso lavoro artigianale[9]. Per prevenire la
corrosione galvanica dovuta al contatto di metalli diversi, Eiffel isolò il
rivestimento con amianto impregnato di gommalacca[10]. Il cambiamento nella
struttura del materiale dalla muratura al metallo permise a Bartholdi di
modificare i suoi piani per l'assemblaggio della statua: egli pensava
inizialmente di installare in posto il rivestimento non appena la struttura in
mattoni fosse stata pronta, decise invece di far costruire la Statua in
Francia, struttura e rivestimento, in un apposito cantiere, quindi smontarla
per il trasporto negli Stati Uniti, e riassemblarla nel luogo definivo a
Bedloe's Island (oggi Liberty Island)[11].

Il progetto di Eiffel rese la statua uno dei primi esempi di costruzione a
facciata continua ( _Mur-rideau_ in francese), nella quale la struttura non è
autoportante ma è sostenuta da un'altra che sta all'interno. Egli incluse due
scale a chiocciola interne per rendere più facile l'accesso ai visitatori che
potevano così recarsi sul punto di osservazione nella corona[12]. L'accesso
invece alla piattaforma che circondava la torcia venne previsto, ma lo spazio
limitato intorno al braccio consentì la costruzione di una sola stretta scala,
lunga 12 m[13]. Man mano che la struttura cresceva, Eiffel e Bartholdi
coordinavano il loro lavoro accuratamente in modo che i segmenti del
rivestimento si adattassero perfettamente alla struttura di sostegno[14].

La statua fu donata dai francesi agli Stati Uniti d'America in 1883 casse
trasportate a New York per mezzo di una piccola nave (che dovette effettuare
numerosi viaggi) e ivi assemblata, in segno di amicizia tra i due popoli e in
commemorazione della dichiarazione d'Indipendenza di un secolo prima (1776).
La statua venne trasportata via mare, naturalmente senza basamento. In
mancanza di fondi per costruire quest'ultimo (oltre un milione di dollari
dell'epoca) il New York Times lanciò una sottoscrizione pubblica. La gente
rispose prontamente e la somma necessaria all'inizio dei lavori fu depositata
in pochi giorni.

La prima pietra della statua della Libertà viene posata su Bedloe's Island, a
New York, il 5 agosto 1884, per poi essere completata entro il 1885 e
inaugurata il 28 ottobre 1886, dieci anni dopo la ricorrenza per la quale era
stata progettata. Nel 1886, durante l'inaugurazione, furono distribuite alcune
miniature della statua, fabbricate dalla società francese Gaget, Gauthier &
Co.

Nel corso delle celebrazioni per l'inaugurazione, si formò spontaneamente la
prima _ticker-tape parade_ , evento divenuto tipico della cultura statunitense
e legato particolarmente alla città di New York. Nel 1924 la statua divenne
monumento nazionale insieme all'isola sulla quale è posta. Sul piedistallo vi
è inciso un sonetto intitolato _The New Colossus_ , scritto dalla poetessa
statunitense Emma Lazarus, fatto che fu enfatizzato dalla stampa al fine di
completare la raccolta dei fondi per finanziare il completamento dell'opera:

« _Tenetevi, o antiche terre, la vostra vana pompa - grida essa [la statua]
con le silenti labbra - Datemi i vostri stanchi, i vostri poveri, le vostre
masse infreddolite desiderose di respirare liberi, i rifiuti miserabili delle
vostre coste affollate. Mandatemi loro, i senzatetto, gli scossi dalle
tempeste e io solleverò la mia fiaccola accanto alla porta dorata._ »

Il sonetto non fu ispirato alla Lazarus dal concetto di libertà, ma dalla sua
presa di coscienza, in seguito ad una sua visita coinvolgente nei miseri
quartieri di quarantena degli immigrati, in attesa nel porto di New York.

La pubblicazione del sonetto fu l'occasione della ripresa della raccolta dei
fondi necessari al completamento ( _crowdfunding_ ), che si era arenata.

Pare che le forme generali della statua, opera di Frédéric Auguste Bartholdi,
siano state ispirate, tra gli altri modelli di derivazione illuministico-
massonica[15], anche dalla statua della _Libertà della Poesia_ , presente sul
monumento funebre di Giovanni Battista Niccolini nella basilica di Santa Croce
a Firenze, ad opera dello scultore Pio Fedi; il volto della statua ebbe
probabilmente come modello quello della madre di Bartholdi, anche se altre
fonti (l'autrice Elizabeth Mitchell[16]) ipotizzano che Bartholdi si sarebbe
ispirato al fratello malato che spesso aveva lo sguardo perso nel vuoto.

La Statua della Libertà presenta inoltre una notevole somiglianza con un'opera
marmorea di Camillo Pacetti, collocata a sinistra sulla balconata sovrastante
il portale maggiore del Duomo di Milano: la scultura di Pacetti si intitola
_La Legge Nuova_ e fu collocata, dove ancora oggi si trova, nel 1810[17].

Secondo Will Gompertz, direttore per sette anni della Tate Gallery, nonché
personaggio inserito tra i cinquanta intellettuali più creativi del mondo
dalla rivista newyorkese _Creativity_ , il dipinto di Eugène Delacroix _La
Libertà che guida il popolo_ , ora esposto al Louvre, avrebbe fornito
un'ulteriore ispirazione da cui è nata la Statua della Libertà: il personaggio
principale è una donna impetuosa che impersona la libertà.

Il primo modello della statua, in scala ridotta (11,50 m), fu costruito nel
1870. Si trova a Parigi, vicino al ponte Grenelle, sull'Île aux Cygnes,
un'isola sulla Senna, nelle vicinanze del vecchio laboratorio di Bartholdi.
Donato alla città il 15 novembre 1889, guarda verso l'Oceano Atlantico, verso
la sua "sorella maggiore" nel porto di New York, eretta tre anni prima. Prima
di diventare il simbolo della città, la statua, tra la fine dell'Ottocento e i
primi del Novecento, fungeva da faro. Fu anche il primo faro a elettricità,
visibile in un raggio di circa 40 chilometri.

L'accesso al pubblico al balcone che circonda la torcia è stato chiuso per
ragioni di sicurezza nel 1916. Nel 1984 la statua venne chiusa al pubblico per
due anni e ristrutturata in occasione del 100º anniversario. La torcia
originale, ormai vecchia e corrosa, venne sostituita da una nuova placcata in
oro a 24 carati. In seguito la vecchia torcia venne anch'essa restaurata ed
esposta all'entrata principale del basamento. La cerimonia di riapertura della
statua fu il 4 luglio 1986 (giorno ricorrente alle celebrazioni
dell'Indipendenza americana) e in tale occasione vi fu la presenza dell'allora
Presidente degli Stati Uniti d'America, Ronald Reagan. A seguito degli
attentati dell'11 settembre 2001, la statua e Liberty Island sono state
immediatamente chiuse al pubblico. L'isola e l'accesso al basamento sono stati
riaperti solo agli inizi di dicembre 2001 in occasione del periodo pre
natalizio, mentre l'accesso al piedistallo e alla corona della statua sono
rimasti chiusi.

Il piedistallo venne riaperto ufficialmente il 3 agosto del 2004, su
approvazione dell'amministrazione di George W. Bush. Il 17 maggio 2009, il
presidente Barack Obama e il segretario degli Interni, Ken Salazar,
annunciarono che come "dono speciale" per l'America, la statua sarebbe stata
riaperta al pubblico a partire dal 4 luglio (giorno di indipendenza
americana), ma con un afflusso quotidiano limitato, e prenotando online con
largo anticipo il biglietto direttamente sul sito ufficiale _"Statue of
Liberty Cruises.com"_ o direttamente alle biglietterie dei moli di Battery
Park a New York o Liberty Harbor a Jersey City. La statua, compreso il
piedistallo e l'accesso fino alla corona, sono stati nuovamente chiusi il 29
ottobre 2011 (il giorno dopo le celebrazioni per il 125º anniversario della
statua), per l'installazione di nuovi ascensori e della nuova struttura della
scala a chiocciola interna. Anche se la Statua della Libertà è rimasta chiusa
al pubblico, Liberty Island ed il museo all'interno del basamento sono rimasti
comunque aperti.

Ad un anno esatto dalla chiusura per restauri e l'installazione di una nuova e
sofisticata scala mobile all'interno a partire dal 28 ottobre 2012, l'accesso
completo ma pur sempre "limitato" alla statua dal piedistallo fino alla corona
è stato nuovamente riaperto al pubblico. Tale annuncio è stato fatto
ufficialmente da David Luchsinger, il sovrintendente di Ellis Island[18].

A causa del blocco del congresso americano, causato dalla bocciatura da parte
del partito repubblicano al pacchetto della riforma “ _Obamacare_ ”, dal 1º
ottobre al 13 ottobre 2013, tutti i parchi nazionali e quindi federali inclusa
Liberty Island sono stati chiusi al pubblico, scatenando diverse polemiche. In
seguito l'amministrazione Obama ha raggiunto un accordo con tutti gli Stati
coinvolti, incluso quello di New York, per riaprire i propri parchi nazionali
a spese degli stessi Stati, con previsto rimborso da parte della
amministrazione dei parchi alla risoluzione del blocco, risoluzione che si è
avuta ufficialmente il 17 ottobre 2013.

La Statua della Libertà vista dal retro.

La nuova scala a chiocciola situata all'interno della Statua della Libertà.
Essa è composta da 356 scalini che consentono l'accesso fino alla corona.

La parte interna dal lato sinistro nella corona della Statua della Libertà.

La parte interna dal lato destro nella corona della Statua della Libertà,
dov'è possibile vedere parte del braccio che sorregge la torcia.

La struttura in rame del volto della Statua della Libertà vista dall'interno.

La First Lady Nancy Reagan e il marito Presidente degli Stati Uniti Ronald
Reagan il 4 luglio 1986 in cima alla corona della Statua della Libertà, in
occasione della riapertura e cerimonia del 100º anniversario del monumento.

La Statua della Libertà è uno dei monumenti e simboli più celebri e in oltre
125 anni d'esistenza è apparsa in tante opere d'ogni genere, soprattutto
cinematografiche e videoludiche[19].

Liberty Island è stata di proprietà del Governo federale degli Stati Uniti dal
1800 fino al 1944. Dal 1937 è gestita dal National Park Service.

Anche se è definita "l'isola della Statua della Libertà di New York”,
territorialmente, per poche centinaia di metri, è interna alle acque del
contiguo Stato del New Jersey nonostante dopo un accordo fra New York e New
Jersey nel 1834, l’isola sia parte dello stato di New York.[ _non chiaro_ ]

Ellis Island e Liberty Island distano pochissimo dal parco nazionale di
Liberty State Park, inaugurato nel 1976 e situato a Jersey City.

A Parigi, sulla Senna, si trova una copia della statua. Altre copie sono a
Tokyo, a Las Vegas e in varie altre parti del mondo. Degna di nota la replica
della statua della Libertà costruita nel 2004, alta 12 metri e posta
all'ingresso settentrionale della città natale di Bartholdi, Colmar.

Altri progetti

