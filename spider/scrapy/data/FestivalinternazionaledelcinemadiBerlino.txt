Il **Festival internazionale del cinema di Berlino** è un festival
cinematografico che si svolge ogni anno nel mese di febbraio nella città di
Berlino, per la durata di undici giorni.[1] Noto anche come _Berlinale_ , nome
coniato dall'attrice tedesca Tatjana Sais,[2] ha come sede principale il
Theater am Potsdamer Platz che nel periodo del festival assume il nome di
Berlinale Palast.

Nato nel 1951, il Festival di Berlino è stato riconosciuto come festival
competitivo dalla FIAPF nel 1956 e con gli anni ha assunto sempre maggior
prestigio. Grazie anche a eventi concomitanti come lo European Film Market e
il Berlinale Talents, ogni anno attira circa 500.000 visitatori da tutto il
mondo e ospita in media oltre 20.000 addetti ai lavori provenienti da 120
nazioni, tra cui 4.000 giornalisti.[3]

Il premio principale della manifestazione è l'Orso d'oro ( _Goldener Bär_ ),
assegnato ogni anno al miglior film. Dal 1982 viene conferito anche l'Orso
d'oro alla carriera e nel 1986 è stata introdotta la Berlinale Kamera, premio
onorifico destinato a personalità e istituzioni cinematografiche che nel corso
degli anni hanno dato un importante contributo al festival.

Il primo Festival di Berlino, fondato da Oscar Martay e diretto da Alfred
Bauer, si tenne il 6 giugno 1951 nel cinema Titania-Palast. Il film d'apertura
fu _Rebecca, la prima moglie_ di Alfred Hitchcock, con Joan Fontaine, l'ospite
principale del festival. Sei anni dopo la fine della seconda guerra mondiale,
Berlino tornò sotto i riflettori mondiali grazie all'iniziativa dei soldati
statunitensi di stanza nella parte occidentale della città, in gran parte
ancora distrutta. Nonostante la ricostruzione in atto, infatti, Berlino era
molto lontana e diversa dal vivace centro artistico che era stata negli anni
venti, durante i quali il cinema tedesco aveva conosciuto il proprio splendore
con la filmografia espressionista.

Il programma del festival è composto attualmente da undici sezioni principali:

**Concorso** : comprende lungometraggi inediti al di fuori dei Paesi di
origine, selezionati dal Direttore del festival e proiettati in lingua
originale con sottotitoli in inglese e tedesco. Ai film in concorso vengono
assegnati i premi della giuria internazionale.[4]

**Berlinale Shorts** : dal 1956 la _Berlinale_ assegna l'Orso d'oro e l'Orso
d'argento anche a cortometraggi nazionali e internazionali inediti al di fuori
dei Paesi di origine, in particolare a quelli che dimostrano un approccio
innovativo alla produzione cinematografica. I premi sono assegnati da
un'apposita giuria dal 2003.[5]

**Panorama** : nata nel 1982 come "Info-Schau" e rinominata Panorama nel 1986,
la sezione include film d'autore, pellicole indipendenti e documentari inediti
che trattano soggetti controversi, in particolare legati a tematiche LGBT, con
stili estetici non convenzionali.[6]

**Forum** : fondato alla fine degli anni sessanta come contraltare al
concorso, il "Forum internazionale del giovane cinema" è diventato parte
integrante del festival nel 1971 e ogni anno propone film sperimentali e
documentari provenienti da tutto il mondo, con particolare attenzione alle
opere dei giovani registi, oltre a dibattiti e workshop.[7]

**Generation** : inaugurata nel 1978, la sezione dedicata a bambini e ragazzi
è attualmente suddivisa in due sotto-sezioni riservate agli adolescenti
(Generation 14plus) e ai più giovani (Generation Kplus). I film e i
cortometraggi sono giudicati da apposite giurie e concorrono per l'Orso di
cristallo, il Grand Prix e lo Special Prize.[8]

**Perspektive Deutsches Kino** : inaugurata nel 2002, la sezione pone
l'attenzione sui registi emergenti e sulle recenti produzioni della scena
cinematografica tedesca, in particolare sulle nuove tendenze tematiche e
artistiche. I film concorrono per diversi premi tra cui quello al miglior
documentario, il Dialogue en Perspective e il Teddy Award.[9]

**Berlinale Special** : inaugurata nel 2004, la sezione è riservata alle
ultime produzioni di grandi registi, oltre alla proiezione di opere
cinematografiche del passato legate a particolari _focus_ o argomenti di
attualità e, dal 2015, di nuove serie televisive. Dal 2017 i film proiettati
in questa sezione concorrono per il premio al miglior documentario.[10]

**Retrospettiva** : sin dalla prima edizione il festival ha sempre presentato
una retrospettiva dedicata ad un regista, un attore o a specifici generi o
temi affrontati dal cinema. Dal 1977 è organizzata in collaborazione con la
Deutsche Kinemathek e dal 2013 includa la sezione **Berlinale Classics** , con
film classici restaurati attraverso tecnologie digitali.[11]

**Homage** : inaugurata nel 1977 con un programma dedicato al documentarista
tedesco Wilfried Basse, questa sezione è stata inclusa in modo regolare nella
_Berlinale_ solo a partire dal 1991. Dal 1993 in poi è sempre stata dedicata a
uno dei vincitori dell'Orso d'oro alla carriera, tranne nel 2004, 2005 e 2006
in cui non è stata presentata.[12]

**Culinary Cinema** : inaugurata nel 2007 (con il titolo "Eat, Drink, See
Movies"), la sezione esplora il rapporto creativo, edonistico e politico tra
cinema e cibo con film e documentari che ne trattano i diversi aspetti,
piacevoli o oscuri. Dal 2017 i film proiettati in questa sezione concorrono
per il premio al miglior documentario.[13]

**NATIVe - A Journey into Indigenous Cinema** : inaugurata nel 2013, la
sezione affronta temi e storie delle popolazioni indigene di tutto il mondo
raccontate attraverso il cinema. Ogni due anni, i film e i documentari scelti
dal curatore della sezione e da un team internazionale di consulenti accendono
i riflettori su specifiche regioni geografiche.[14]

Dal 2010 il festival celebra inoltre i cosiddetti "KiezKinos", i cinema di
quartiere di Berlino, con l'evento Berlinale Goes Kiez che prevede la
proiezione di una selezione di film inclusi nel programma. In ogni cinema
vengono proiettati due film introdotti dai relativi "film team", che al
termine si intrattengono con il pubblico discutendo la propria opera e
raccontando il lavoro di produzione e i dietro le quinte. Inoltre, ogni
KiezKino ha come madrina o padrino una personalità di spicco dello
_showbiz_.[15]

Il premio principale è l'Orso d'oro assegnato al miglior film, una statuetta
in bronzo placcata d'oro rappresentante il simbolo della città presente sullo
stemma e sulla bandiera. Oltre ai riconoscimenti onorari, a quelli delle
giurie indipendenti e del pubblico, altri premi vengono assegnati alla miglior
opera prima, al miglior documentario, al miglior cortometraggio e ai film
della sezione giovanile "Generation".

Lo Shooting Stars Award, introdotto nel 1998 dalla European Film Promotion, è
assegnato ogni anno a dieci giovani attori europei valutati da una giuria
internazionale. I vincitori sono valutati in base alla performance nei film
più recenti ed hanno la possibilità di partecipare a conferenze stampa,
servizi fotografici e incontri con direttori di casting, registi e
produttori.[17]

Tra gli attori che hanno ricevuto lo Shooting Stars Award figurano Rachel
Weisz, Moritz Bleibtreu, Alba Rohrwacher, Daniel Craig, Carey Mulligan, Daniel
Brühl, Alicia Vikander, Alexander Fehling, Jasmine Trinca, Elio Germano,
Isabella Ragonese e Luca Marinelli.

Lo **European Film Market** (EFM) è uno dei principali mercati cinematografici
del mondo e nel periodo del Festival di Berlino rappresenta il centro degli
affari per gli addetti ai lavori di cinema, televisione, _home entertainment_
e nuovi media.[18] Ospitato nel Martin-Gropius-Bau di Kreuzberg, ogni anno
offre spazi espositivi per produttori cinematografici, acquirenti,
finanziatori, agenti di vendita e distributori e organizza numerose proiezioni
nei cinema di Potsdamer Platz. Nel 2018 hanno partecipato quasi 10.000 addetti
ai lavori da 108 nazioni e sono state proiettate 586 prime visioni.[19]

Tra le iniziative che hanno luogo nel periodo del festival:[20]

Contemporaneamente allo European Film Market, ogni anno il festival ospita per
quattro giorni il **Berlinale Co-Production Market** , una piattaforma per
produttori cinematografici e televisivi che possono presentare progetti e
trovare partner per coproduzioni internazionali.[21] L'evento si svolge nella
Abgeordnetenhaus di Berlino, di fronte a Martin-Gropius-Bau, ed è organizzato
in collaborazione con il Mitteldeutsche Medienförderung GmbH (MDM), società
per la promozione dei media di Sassonia, Sassonia-Anhalt e Turingia.[22] Nel
corso del festival, ai migliori progetti vengono assegnati tre premi: lo
Eurimages Co-Production Development Award, il VFF Talent Highlight Award e
l'ARTE International Prize.

Nel 2003 il Festival di Berlino ha stretto una partnership con il **Berlinale
Talents** (in precedenza Berlinale Talent Campus), una scuola per cineasti
emergenti che si svolge contemporaneamente alla manifestazione. Ogni anno il
Berlinale Talents riunisce circa 250 candidati da tutto il mondo e
rappresentanti tutte le professioni del cinema: sceneggiatori, registi,
produttori, direttori della fotografia, attori, montatori, scenografi,
compositori, sound designer, distributori e critici cinematografici.[23]

Ospitato negli spazi dello Hebbel am Ufer, nelle immediate vicinanze dello
European Film Market, l'evento ha una durata di sei giorni e prevede workshop,
tutoraggi, conferenze e tavole rotonde con professionisti dell'industria
cinematografica internazionale. Il Berlinale Talents collabora inoltre con
l'EFM e con diversi festival cinematografici internazionali come quelli di
Beirut, Buenos Aires, Durban, Guadalajara, Sarajevo e Tokyo.[23]

Quan'an Wang, Orso d'argento per la migliore sceneggiatura nel 2010

Nina Hoss, membro della giuria nel 2011

Mike Leigh, presidente di giuria nel 2012

Charlotte Gainsbourg, membro della giuria nel 2012

Liao Fan, Orso d'argento come miglior attore nel 2014

James Schamus, presidente di giuria nel 2014

Wim Wenders, Orso d'oro alla carriera nel 2015

Jafar Panahi, vincitore dell'Orso d'oro nel 2015

Michael Ballhaus, Orso d'oro alla carriera nel 2016

Gianfranco Rosi, vincitore dell'Orso d'oro nel 2016

Ildikó Enyedi, vincitrice dell'Orso d'oro nel 2017

Paul Verhoeven, presidente di giuria nel 2017

Altri progetti

