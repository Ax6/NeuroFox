**Leland "Lee" Bruce Sklar** (Wisconsin, 28 maggio 1947[1]) è un musicista,
cantante, compositore e autore di colonne sonore statunitense. Sklar suona
principalmente il basso, col quale ha contribuito alla realizzazione di
dozzine di album, collaborando con svariati musicisti internazionali.

La sua inconfondibile barba lunga rende il suo aspetto unico e riconoscibile
in tutti i video dei concerti cui prende parte.

Nel 2007 è entrato a far parte della band statunitense Toto, in sostituzione
dello storico bassista Mike Porcaro.

Nato nel Wisconsin, la sua famiglia si è spostata in California quando lui era
ancora molto piccolo. A 5 anni ha iniziato a suonare il pianoforte. Quando
frequentava le scuole superiori voleva continuare a studiare il piano, ma
nella sua compagnia c'erano molti pianisti e nessun bassista, così decise,
quando ne ebbe la possibilità, di cambiare strumento e diventò bassista.

Ha studiato musica alla California State University di Northridge, dove ha
conosciuto James Taylor e con lui ha iniziato a registrare i primi dischi,
quando Taylor era ad inizio carriera. Proprio in quel periodo ha iniziato a
ricevere richieste di collaborazione per la registrazione di album iniziando
la sua brillante carriera di session man.

Nel 1970 Sklar ha collaborato con il batterista Russ Kunkel, il chitarrista
Danny Kortchmar, ed il tastierista Craig Doerge; i tre hanno poi formato il
gruppo chiamato _The Section_ , registrando tre album tra il 1972 ed il 1977,
dopodiché divenne per alcuni anni membro del supergruppo Crosby, Stills, Nash
and Young.

Ha lavorato con Vasco Rossi, Neil Sedaka, Laura Pausini, Linda Ronstadt, Rita
Coolidge, Robbie Williams, Carly Simon, Donovan, Wynonna Judd, Phil Collins,
Dionne Warwick, Diana Ross, Rod Stewart, Eros Ramazzotti, Art Garfunkel,
Carole King, Cher, Joe Cocker, Brian Wilson, Van Dyke Parks, Yvonne Elliman,
Bill LaBounty, Miguel Bosé, Barry Mann, Natalie Cole, Donna Summer, Syreeta
Wright, Billy Preston, Leonard Cohen, Sheena Easton, Roberta Flack, Paul Anka,
Barbra Streisand, Vince Gill, Bonnie Raitt, Graham Nash, Randy Newman, Aaron
Neville, Steve Lukather, Neil Diamond, Amanda Marshall, Ricky Martin, Tina
Arena, Olivia Newton-John, Willie Nelson, Faith Hill, Michael McDonald.

Altri progetti

