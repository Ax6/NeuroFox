Con **digitale** o **numerico** ,[1] in informatica ed elettronica, ci si
riferisce a tutto ciò che viene rappresentato con numeri o che opera
manipolando numeri.

Il termine deriva dall'inglese _digit_ , che significa cifra, che in questo
caso si tratta del codice binario, ovvero un sistema numerico che contiene
solo i numeri 0 e 1, che a sua volta deriva dal latino _digitus_ , che
significa "dito": con le dita infatti si contano i numeri.

Un determinato insieme di informazioni viene rappresentato in forma digitale
come sequenza di numeri presi da un insieme di valori discreti, ovvero
appartenenti a uno stesso insieme ben definito e circoscritto. Attualmente
"digitale" può essere considerato come sinonimo di "numerico", e si
contrappone invece alla forma di rappresentazione dell'informazione detta
analogica, che non è analizzabile entro un insieme finito di elementi.

Ciò che è digitale è contrapposto a ciò che invece è analogico, cioè non
numerabile, non analizzabile all'interno di un insieme discreto di elementi.
Digitale è riferito dunque alla matematica del discreto che lavora con un
insieme finito di elementi, mentre ciò che è analogico viene modellizzato con
la matematica del continuo che tratta un'infinità (numerabile o non
numerabile) di elementi.

È possibile convertire un segnale analogico in uno equivalente digitale,
costituito da una serie di numeri; questo processo è chiamato conversione
analogico-digitale. A seconda degli scopi a cui è destinata la conversione,
questa può essere effettuata in modo grossolano e approssimativo oppure in
modo molto accurato e preciso. In ogni caso, il segnale digitalizzato perde
sempre qualcosa rispetto all'originale analogico, quindi non sarà mai
identico.

Un tipico esempio è la conversione di un'onda sinusoidale (più o meno
regolare): se il circuito di conversione usa un numero di bit insufficienti,
sarà visibile geometricamente una differenza fra il segnale analogico, una
curva, e il segnale digitalizzato, un insieme di spezzate (tratti costanti ai
valori dell'insieme discreto, 0 e 1).

L'uso attuale più comune del digitale è nel campo audio, in cui un segnale
analogico può venire approssimato sufficientemente bene. In alcune
applicazioni la qualità del segnale digitale riprodotto risulta
indistinguibile dall'originale analogico. Tale conversione è frequente quanto
la discretizzazione di variabili continue in matematica o statistica (aspetto
più generale di un problema soprattutto pratico).

Per esempio, un orologio con le lancette è analogico, perché la posizione di
ognuna delle sue 3 lancette (ore, minuti e secondi) può indicare uno qualsiasi
degli infiniti punti che formano la circonferenza del quadrante dell'orologio
stesso, punti che quindi non sono numerabili. Al contrario in un orologio
digitale le cifre che compongono l'ora, i minuti e i secondi indicano solo gli
86.400 possibili momenti in cui può essere suddiviso, in secondi, un giorno
(24 ore x 60 minuti x 60 secondi).

Un oggetto viene digitalizzato, cioè reso digitale, se il suo stato originario
(analogico) viene "tradotto" e rappresentato mediante un insieme numerabile di
elementi. Per esempio una foto, normalmente formata da un infinito numero di
punti ognuno dei quali formato da un'infinita gamma di colori, viene
digitalizzata, e quindi tradotta in foto digitale, allorché la sua superficie
la si rappresenti divisa in un numero discreto di "punti" (in genere piccoli
quadrati o rettangoli detti pixel) ognuno dei quali formato di un colore tra i
16 777 216 possibili (se codificati in RGB, e cioè in una combinazione di 256
sfumature di rosso, 256 di verde e 256 di blu), ovvero 8 bit per colore.

Molte tecnologie ricorrono al digitale per ottenere la riproduzione di un'onda
(sonora o luminosa) che è analogica; il modem converte un segnale analogico
inviabile attraverso i doppini telefonici in un segnale richiesto dal pc o
altro dispositivo elettronico che funziona tramite bit (0/1) e richiede un
segnale digitale. I moderni televisori LCD funzionano principalmente con
segnali digitali, mentre i televisori della precedente generazione CRT avevano
un funzionamento basato primariamente su segnali analogici.

