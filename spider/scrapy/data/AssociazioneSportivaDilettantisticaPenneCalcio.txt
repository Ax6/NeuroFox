L' **Associazione Sportiva Dilettantistica Penne Calcio** è la principale
squadra calcistica di Penne (PE). Attualmente milita nell'Eccellenza Abruzzo
2018-2019. Gioca le partite interne allo Stadio Comunale "Fernando Colangelo"
di Penne da 1.000 posti.

I colori sociali sono il bianco ed il rosso.

Venne fondata nel 1920.

Nella stagione 1931-1932 si classifica secondo nel campionato di Promozione
Abruzzese alle spalle del Chieti e perde lo spareggio per la Serie C con il
Rimini.

Nella stagione 1980-81 ottiene la promozione nell'Interregionale, il massimo
campionato dilettantistico dell'epoca nel quale rimane ininterrottamente fino
alla stagione 1995-1996 e sfiorando in due occasioni la Serie C2 prima nella
stagione 1981-1982 (seconda alle spalle dell'Elpidiense) e quindi nel
1992-1993 (secondo alle spalle del Fasano). Dopo la retrocessione del
1995-1996, disputa diversi campionati di Eccellenza fino a retrocedere nel
campionato di Promozione dal quale risale subito. Dopo una stagione di
transizione in Eccellenza, dapprima perde lo spareggio per la Serie D contro
lo Spes Mentana (2003-2004) per poi ottenere la promozione nella stagione
successiva.

Nel 2005-2006, da neo-promossa, si classifica al quinto posto, centrando i
play-off nei quali viene eliminato dal Celano poi promosso in Serie C2. Nella
stagione 2006-2007 viene nuovamente retrocesso dopo essersi piazzato al
sedicesimo posto ed aver perso il doppio confronto nei play-out con il
Centobuchi. Nella stagione 2008-2009 fu sesto in classifica nel torneo
d'Eccellenza. La stagione 2009-2010 è di nuovo amara per i colori biancorossi:
il Penne retrocede un'altra volta in Promozione.

Al termine della stagione sportiva 2010-2011 la formazione vestina non riesce
a riconquistare l'Eccellenza. Fatale ai biancorossi è la sconfitta nella
finale dei play-off con il Vasto Marina. Dopo l'anonimo torneo del 2011-12,
nella stagione 2012-2013 il Penne rischia il clamoroso scivolone in Prima
Categoria. Solo l'arrivo a campionato in corso di Bartolomeo Di Michele alla
guida tecnica consente ai biancorossi di salvarsi in extremis, evitando i
play-out nonostante la quattordicesima posizione in graduatoria.

La stagione 2013-2014 segna il passaggio di consegne dalla vecchia società
presieduta da Pasquale Almonti ad un nuovo gruppo che riparte con un progetto
a lungo termine incentrato sulla crescita dei propri giovani ed il ritorno
graduale a categorie più consone al blasone della società.

Con tanti giovani in squadra ed una rosa composta quasi interamente da atleti
locali, i biancorossi chiudono la stagione al 12º posto centrando l'obiettivo
della salvezza con un turno di anticipo, mentre la stagione successiva
(2014-15) il progetto inizia ad ottenere i propri frutti con il quinto posto
finale che vale la disputa dei playoff con eliminazione in semifinale per mano
della Val di Sangro che successivamente otterrà la promozione in Eccellenza.

Ritorno in Eccellenza che non sfuggirà tuttavia nella stagione 2015-2016
chiusa dai biancorossi al primo posto nel girone B di Promozione con 70 punti,
staccando di una lunghezza la rivelazione Passo Cordone.

