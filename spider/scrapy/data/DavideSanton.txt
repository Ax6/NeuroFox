**Davide Santon** (Portomaggiore, 2 gennaio 1991) è un calciatore italiano,
difensore della Roma.

Terzino di spinta, può giocare sia a destra che a sinistra o anche come
esterno in un centrocampo a cinque. È dotato nei fondamentali d'attacco per
via degli anni passati nelle giovanili giocando come centrocampista esterno, e
alle volte attaccante. Possiede una buona stazza fisica, un buon dribbling e
una notevole capacità di corsa.[1]

Nel 2010 è stato inserito nella lista dei migliori calciatori nati dopo il
1989 stilata da _Don Balón_.[2]

Cresciuto nel settore giovanile del Ravenna, a 14 anni passa nelle giovanili
dell'Inter, con cui è stato campione nazionale Allievi, vincitore nel 2008 del
Torneo di Viareggio e finalista della finale scudetto del Campionato
Primavera[3]

Nell'estate del 2008 viene aggregato al ritiro della prima squadra svolto a
Brunico, e il 21 gennaio 2009, a 18 anni, esordisce tra i professionisti
giocando titolare come terzino sinistro in Inter-Roma (2-1), valida per i
quarti di finale della Coppa Italia. Il suo esordio in Serie A avviene il 25
gennaio, da titolare, in Inter-Sampdoria (1-0). Gioca con grande personalità,
e ottiene subito la stima e la fiducia del tecnico José Mourinho, che lo
impiega con continuità.[4][5] Il 24 febbraio esordisce nelle coppe europee
giocando da titolare in Inter-Manchester United (0-0), partita di andata degli
ottavi di finale della Champions League. Il sito _uefa.com_ lo inserisce tra i
dieci giovani più promettenti del panorama europeo.[6] Contribuisce, con 16
presenze, alla vittoria dello scudetto, e a fine stagione esordisce anche in
Nazionale.

All'inizio della stagione 2009-2010 trova meno spazio e il 17 novembre 2009
durante una gara con l'Under-21 si procura una lesione al menisco del
ginocchio destro. Questo infortunio pregiudica la sua stagione, nella quale
ottiene solo 15 presenze in tutte le manifestazioni.

Nella sua terza stagione in prima squadra, sotto la direzione del nuovo
allenatore Rafael Benítez, non viene impiegato con continuità in campionato,
ma riesce tuttavia a partecipare alla vittoria del Mondiale per club scendendo
in campo nella semifinale.

Il 31 gennaio 2011, ultimo giorno del mercato invernale, si trasferisce al
Cesena in prestito secco nell'ambito dell'operazione che porta Yuto Nagatomo
all'Inter.[7][8] Per la sua avventura cesenate sceglie la maglia 46, in onore
di Valentino Rossi.[9] Esordisce il 2 febbraio, giocando titolare nella
partita Cesena-Catania (1-1) allo stadio Manuzzi. Totalizza 11 presenze in
campionato nel girone di ritorno, non convincendo del tutto con le sue
prestazioni.

Dopo aver fatto ritorno all'Inter, con cui svolge il ritiro precampionato, il
30 agosto 2011 passa al Newcastle a titolo definitivo per 6 milioni di
euro;[10] firma un contratto quinquennale con la società inglese.[11]
Esordisce con il Newcastle il 16 ottobre, entrando nel secondo tempo della
partita di Premier League contro il Tottenham (2-2). Disputa la sua seconda
partita in campionato quasi due mesi dopo, il 10 dicembre, giocando da
titolare nella sfida persa per 4-2 contro il Norwich City. Dopodiché viene
schierato con continuità come terzino sinistro da parte del tecnico Alan
Pardew, il quale lo definisce elemento preziosissimo per la formazione
inglese.[12] Gioca 27 partite in stagione.

Il 17 marzo 2013 segna il suo primo gol in carriera nella partita di Premier
persa per 2-1 in casa del Wigan. In tutto in questa stagione gioca 38 partite,
mentre nel 2013-2014 ne gioca solo 28 per via di qualche infortunio. Per un
infortunio al ginocchio rimane fuori da agosto a dicembre 2014; torna in campo
il 3 gennaio 2015, giocando da titolare per un'ora il match di FA Cup perso
per 1-0 contro il Leicester City dell'ex Inter Esteban Cambiasso.
Complessivamente con il Newcastle in 3 anni e mezzo ha disputato 94 partite e
segnato 1 gol.

Il 2 febbraio 2015, voluto dal tecnico Roberto Mancini,[13] torna all'Inter in
prestito con diritto di riscatto[14] fissato a 3,8 milioni, che diventerà
obbligatorio non appena il giocatore avrà raggiunto le 10 presenze da titolare
con la maglia nerazzurra;[15] sceglie di indossare la maglia numero 21. Due
giorni dopo debutta da titolare in Napoli-Inter 1-0 (quarti di finale di Coppa
Italia) venendo sostituito da Dodô al minuto 86. Si conquista subito il posto
da titolare giocando su entrambe le fasce visti gli infortuni dei compagni di
reparto, diventando quindi un punto fermo degli 11 titolari. Il riscatto
avviene automaticamente alla cifra stabilita appunto dopo la decima presenza e
cioè dopo Inter-Wolfsburg del 19 marzo (ottavi di Europa League).[16]

Alla fine dell'estate 2015 rimane all'Inter dopo essere stato sul mercato e
più volte coinvolto in voci di mercato. La prima presenza stagionale arriva il
23 agosto, nella partita vinta contro l'Atalanta. All'inizio del campionato
diventa titolare indiscusso della fascia destra ricambiando con ottime
prestazioni. Nel derby giocato contro il Milan il 13 settembre e vinto 1-0 dai
nerazzurri regala l'assist al compagno Guarin per il gol che decide la gara.
Ben presto però ritorna a giocare raramente e ad essere relegato molto spesso
in panchina, poiché gli vengono preferiti i compagni di reparto Nagatomo e
Alex Telles.

Debutta nella seconda partita di campionato contro il Palermo (1-1) e viene
confermato come titolare da mister Frank de Boer ma rimandato in panchina da
Stefano Pioli che lo utilizza solo due volte. Rivede il campo il 21 maggio in
Lazio-Inter 1-3, a distanza di quasi quattro mesi dall'ultima partita giocata
e grazie a mister Stefano Vecchi (subentrato a Pioli).[17]

Il 26 giugno 2018 viene comunicato il suo passaggio a titolo definitivo alla
Roma a fronte di un corrispettivo di 9,5 milioni di euro.[18] Esordisce con il
club capitolino il 31 agosto seguente, subentrando a Rick Karsdorp nel match
di campionato contro il Milan. Debutta in Champions League con i _giallorossi_
il 23 ottobre, disputando l'intera gara contro il CSKA Mosca.

Ha fatto la trafila delle nazionali giovanili, giocando con l'Under-16 e
l'Under-17, dalla quale nel 2008 è passato direttamente all'Under-20. Il 31
marzo 2009 esordisce nella nazionale Under-21, guidata da Pierluigi Casiraghi,
giocando titolare nella partita amichevole Olanda-Italia (1-1).[19][20]

Il CT Marcello Lippi lo convoca per la prima volta in nazionale,[21] con la
quale esordisce il 6 giugno 2009, a 18 anni e 5 mesi, giocando titolare come
terzino destro nell'amichevole Italia-Irlanda del Nord (3-0) disputata a Pisa.
Viene quindi inserito nella lista dei 23 convocati per la Confederations Cup
2009, nella quale tuttavia non viene impiegato.

Dopo poco più di un anno di assenza, torna in nazionale con il CT Cesare
Prandelli,[22] che il 17 novembre 2010 lo impiega da titolare nella partita
amichevole contro la Romania disputata a Klagenfurt. Rimane comunque nel giro
dell'Under-21, e con Ciro Ferrara come allenatore diventa il capitano degli
_Azzurrini_ fino all'arrivo di Devis Mangia, che lo esclude dalle
convocazioni.

Rientra nel giro della nazionale maggiore con la convocazione per l'amichevole
contro la Francia nel novembre 2012, e il 6 febbraio 2013 viene schierato da
titolare come terzino sinistro durante l'amichevole contro i Paesi Bassi
disputata all'Amsterdam Arena.

Dopo due anni di assenza viene convocato in nazionale dal CT Antonio Conte per
l'amichevole contro l'Inghilterra del 31 marzo 2015, nella quale non viene
tuttavia impiegato.

_Statistiche aggiornate al 1º settembre 2019._

Altri progetti

2 Zappacosta · 4 Cristante · 5 Juan Jesus · 6 Smalling · 7 Pellegrini · 8
Perotti · 9 Džeko · 11 Kolarov · 13 Pau López · 15 Çetin · 17 Ünder · 18
Santon · 19 Kalinić · 20 Fazio · 21 Veretout · 22 Zaniolo · 23 Mancini · 24
Florenzi · 27 Pastore · 28 Bianda · 37 Spinazzola · 42 Diawara · 45 Cardinali
· 46 Calafiori · 47 Providence · 48 Antonucci · 53 Riccardi · 54 Bouah · 55
D'Orazio · 63 Fuzato · 77 Mxit'aryan · 83 Mirante · 99 Kluivert · Allenatore:
Fonseca

