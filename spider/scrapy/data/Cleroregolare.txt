Il **clero regolare** è composto da quei vescovi, presbiteri o diaconi che
appartengono a istituti religiosi con una determinata regola ed emettono i
voti religiosi. Esso si distingue dal clero secolare, detto anche clero
diocesano, i cui componenti non sono religiosi.

Il clero regolare pronuncia i _voti_[1] che normalmente sono tre:

In epoche in cui per assicurare una decorosa condizione di vita del clero, era
necessaria per l'ordinazione sacerdotale l'attribuzione di una _prebenda_ ,
per il clero regolare il _votum paupertatis_ faceva luogo alla prebenda.

Per quello che riguarda il _votum castitatis_ si deve rilevare che nella
chiesa ortodossa e in quella cattolica di rito orientale, l'ordinazione
sacerdotale può essere attribuita anche a persone sposate, il cui matrimonio
continua ad essere valido. La maggior differenza tra clero regolare e clero
secolare in quelle chiese è appunto che il secondo è di regola sposato ed il
primo no.

Per quanto riguarda il _votum obedientiae_ il clero regolare dipende dal
proprio superiore _religioso_ , il clero secolare dal proprio vescovo.

Normalmente il clero regolare vive in monasteri o conventi, il clero secolare
in abitazioni proprie o delle parrocchie di cui hanno la _cura d'anime_. In
alcune epoche la stima goduta dagli appartenenti al clero regolare, ha fatto
sì che, specialmente per iniziativa vescovile, anche il clero secolare ha
iniziato una vita comune, dando origine ai canonici regolari che hanno finito
per adottare la _regola agostiniana_ più o meno modificata.

