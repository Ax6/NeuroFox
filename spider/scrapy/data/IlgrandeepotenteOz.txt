_**Il grande e potente Oz**_ ( _Oz the Great and Powerful_ ) è un film del
2013 diretto da Sam Raimi e con protagonisti James Franco, Mila Kunis,
Michelle Williams e Rachel Weisz. Il film si basa sul famoso romanzo di Lyman
Frank Baum _Il meraviglioso mago di Oz_ , ed è l'ideale prequel del film del
1939 _Il mago di Oz_.[1]

Kansas, 1905. Il giovane ed eccentrico Oscar Diggs lavora come illusionista in
un piccolo circo sotto il nome di "Il grande e potente Oz" e sogna di essere
riconosciuto come un grande mago. Annie, la donna che lui ama ma con la quale
non vuole impegnarsi perché non vuole essere un brav'uomo bensì un grand'uomo,
gli annuncia che sta per sposarsi. Oscar è anche un donnaiolo incallito, il
che gli causa dei guai con l'uomo forzuto del circo, quando questo scopre che
ha flirtato con sua moglie. Oscar gli sfugge salendo sulla mongolfiera del
circo, venendo risucchiato da un improvviso tornado. Mentre è alla mercé del
capriccio della natura, Oscar supplica Dio di risparmiargli la vita,
promettendo che cercherà di essere un uomo migliore.

Finita la surreale tempesta, Oscar atterra in una variopinta e bizzarra terra
magica e viene trovato da Theodora, la "strega buona", la quale, affascinata,
crede che Oscar sia il prescelto di una profezia secondo la quale egli
eliminerà la "strega cattiva" che ha assassinato il Re di Oz, e diverrà a sua
volta il nuovo sovrano. Dopo aver sentito che il Mago da tutti atteso entrerà
in possesso di un enorme tesoro d'oro, Oscar decide di far credere a tutti di
essere il prescelto e si immedesima nel suo stesso alter ego, all'oscuro dei
pericoli che dovrà affrontare. I due s'incamminano così per il sentiero di
mattoni gialli per raggiungere la Città di Smeraldo, la capitale del regno.
Lungo la strada, Theodora e Oscar si baciano e la strega si innamora
dell'uomo, anche se lui non ricambia i suoi sentimenti ma la asseconda. Oscar
salva anche la vita di Finley, una piccola scimmia volante, da un leone,
usando i suoi trucchi da circo. Come ringraziamento Finley giura a Oscar che
sarà per tutta la vita il suo fedele servitore, ed egli gli rivela di non
essere il prescelto, quindi gli ordina di mantenere la menzogna, con grande
irritazione di Finley.

Giunti alla Città di Smeraldo, Oscar incontra Evanora, sorella di Theodora,
colei che custodisce il trono del Mago fino all'arrivo del prescelto. Dopo
essere stato informato che solo spezzando la bacchetta magica della strega
cattiva potrà annientarla, Oscar s'incammina per la Foresta Oscura insieme a
Finley. Lungo la strada i due si fermano nel devastato Paese di Porcellana,
dove incontrano una piccola bambina di porcellana, piangente e con le gambe
spezzate. Oscar riesce a ripararla usando della colla, quindi viene informato
che il paese è stato distrutto dalle scimmie volanti della strega cattiva. I
tre proseguono la loro strada per la Foresta Oscura e incontrano Glinda, la
supposta strega cattiva, che però si rivela essere una strega buona, la Strega
Buona del Sud, nonché figlia del Re defunto. Evanora è quindi la vera strega
cattiva, che spia il gruppo di Oscar da una sfera di cristallo. Sfruttando
l'amore che Theodora prova per Oscar, Evanora la inganna facendole credere che
egli stia facendo la corte sia a lei che a Glinda. Offre poi una mela stregata
alla sorella disperata, che però tramuta Theodora in un'orrenda strega
malvagia col mento appuntito e la pelle verde.

Le due streghe malvagie mandano le Scimmie Volanti ad uccidere il gruppo di
Oz, ma Glinda (somigliante ad Annie) riesce a portare tutti in salvo,
sollevando della nebbia magica per nascondersi alla vista dei nemici e con
delle bolle magiche trasporta tutti nel suo regno. Glinda si rivela essere a
conoscenza del segreto di Oscar, tuttavia crede lo stesso che egli possa
aiutarla a fermare Evanora. Quando Oscar prende malvolentieri il comando di
una "armata" composta dai popoli degli Stagnini, dei Minutoli e dei
Quadrangoli, Theodora assedia il regno di Glinda e prende di mira Oscar,
mostrandogli il suo nuovo mostruoso aspetto da Strega Malvagia dell'Ovest;
prima di essere respinta da Glinda, Theodora giura di tornare con l'esercito
della Città di Smeraldo.

Oscar si rende conto degli errori commessi ma è convinto di non essere in
grado di guidare il buon popolo di Oz. L'illusionista esprime i propri dubbi a
Glinda e le confessa di non essere il mago che lei attendeva, bensì soltanto
un cialtrone. Sta quindi per rinunciare all'impresa, ma la fiducia riposta in
lui da Glinda e dalla bambina di porcellana gli infonde coraggio: mentre, con
trasporto, Oscar racconta alla bambina del suo "eroe", Thomas Edison, gli si
accende la lampadina di una grande idea: sfrutterà tutti i trucchi
illusionistici che conosce, aggiornati alle più recenti scoperte tecnologiche,
per combattere le streghe cattive: decide quindi di riscattarsi formulando un
piano per salvare il popolo di Oz.

Il giorno seguente le due streghe malvagie osservano l'esercito di Oscar
marciare verso la Città di Smeraldo avvolto nella nebbia di Glinda e così
mandano loro addosso le Scimmie Volanti per annientarli. Esse scoprono però
troppo tardi che l'armata è in realtà composta da spaventapasseri meccanici
creati dai Minutoli e dai Quadrangoli, così esse soccombono al magico sonno
provocato dal campo dei papaveri velenosi, tranne due, che riescono a
catturare Glinda e a trascinarla in città dalle malvagie sorelle, ove esse
intendono torturarla pubblicamente al cospetto di tutti i cittadini. Oscar e
la sua "armata" riescono ad infiltrarsi nella Città di Smeraldo con l'aiuto
dell'araldo nano Knuck, ma poi li abbandona per scappare da Oz con una nuova
mongolfiera dopo aver sottratto parte del tesoro della città, ma Theodora fa
esplodere il pallone in cielo, cosicché tutti credono che il mago sia morto.

Tutto ciò in realtà era solamente un bluff architettato da Oscar con il
maestro Stagnino. Ingannando i presenti con la sua presunta "vera forma" (in
realtà è solo la sua faccia proiettata su una colonna di fumo, attraverso un
prassinoscopio realizzato dagli Stagnini) e "scatenando le stelle" (ovvero
servendosi di fuochi d'artificio), Oscar riesce a far fuggire Evanora
spaventandola e a rispondere ai ripetuti attacchi di Theodora con altri razzi,
i quali fanno fuggire la strega con l'avviso di Oscar che, in caso ritrovasse
il suo animo buono, sarebbe ben accetta. Theodora rifiuta e vola via verso il
Paese dell'Ovest, lasciando Oscar rattristato.

Glinda, frattanto, viene liberata grazie all'aiuto della Fanciulla di
Porcellana che le riporta la bacchetta magica e a quel punto si scontra a
duello con Evanora. Durante la battaglia la collana di quest'ultima si spezza
e con essa si dissolve la magia della strega, che trasmuta rivelando il suo
vero aspetto di vecchia deforme. Al termine del combattimento Evanora viene
quindi bandita da Glinda dalla Città di Smeraldo e, trascinata in volo dalle
scimmie volanti, fugge via nel Paese dell'Est.

Oscar, divenuto il sovrano di Oz, installa una versione miniaturizzata del suo
proiettore nella sala del trono, e premia i suoi compagni con dei doni: al
maestro Stagnino regala il proprio coltellino multiuso, allo scontroso Knuck
regala una mascherina di carta a forma di sorriso, libera Finley dall'essere
suo servo donandogli l'amicizia e infine la Fanciulla di Porcellana accetta i
compagni di Oscar come una nuova famiglia. Alla fine, quest'ultimo prende
Glinda in disparte portandola dietro le tende del proiettore, dove i due si
baciano dopo che Oscar l'ha ringraziata per averlo reso un uomo migliore.

Nel 2010, Joe Roth, produttore di _Alice in Wonderland_ , propose al
presidente di produzione Disney, Sean Bailey, l'intenzione di adattare sul
grande schermo una nuova storia basata sul romanzo di Lyman Frank Baum _Il
meraviglioso mago di Oz_.[1] L'idea di Roth era di creare un prequel del
famoso adattamento del 1939 _Il mago di Oz_ , focalizzando la storia sul
passato del mago protagonista e sul suo arrivo a Oz dal Kansas, dov'era un
mago ciarlatano.[2] Ad aprile 2010, mentre gli sceneggiatori Mitchell Kapner e
David Lindsay-Abaire erano al lavoro sulla _script_ della pellicola, Sam
Mendes e Adam Shankman entrarono in trattative per dirigere la pellicola,
mentre Robert Downey Jr. venne contattato per interpretare il protagonista
Oz.[2] Ad ottobre, alla regia venne assunto Sam Raimi[3], mentre l'attore
Robert Downey, Jr. declinò il ruolo da protagonista. Johnny Depp venne
ritenuto un possibile sostituto.[4] A febbraio 2011, però, la produzione
assunse James Franco per la parte. Questo è il primo film a cui Raimi e Franco
lavorano assieme dopo la conclusione della trilogia di _Spider-Man_.[5] La
Disney stanziò un budget di circa 200 milioni di dollari per il film.[5]

Durante la produzione, Raimi ebbe dei diverbi con i produttori riguardo alla
scelta del cast. Raimi, infatti, intendeva assumere Hilary Swank per il ruolo
di Glinda dopo il rifiuto di Blake Lively, ma la Disney lo costrinse ad
assumere Michelle Williams per la parte.[6] Nel giugno 2011, la produzione
annunciò che Danny Elfman avrebbe composto la colonna sonora del film. Elfman
e Raimi ebbero un diverbio durante la produzione di _Spider-Man 2_ e
dichiararono che non avrebbero più lavorato insieme. Tuttavia ebbero modo di
riappacificarsi poco dopo.[7][8] Il 19 febbraio 2013 è stato inoltre diffuso
online il brano di Mariah Carey _Almost Home_ , inciso appositamente per la
colonna sonora del film.[9]

Le riprese del film cominciarono nel Michigan il 27 luglio 2011.[10]

La colonna sonora del film è stata interamente composta da Danny Elfman ed è
disponibile per l'acquisto a partire dal 5 marzo 2013.[11]

Il 19 febbraio 2013 viene pubblicata ufficialmente Almost Home, motivo
principale del film, scritta e interpretata da Mariah Carey.

Musiche di Danny Elfman.

Il primo teaser trailer ufficiale in inglese del film è stato distribuito
online il 12 luglio 2012, in occasione della presentazione della pellicola al
San Diego Comic-Con International.[12][13] Il teaser trailer in italiano è
stato invece distribuito in esclusiva da Yahoo! il 13 luglio.[14] Il 14
novembre è stato inoltre distribuito il full trailer in lingua originale del
film[15], seguito subito da quello italiano.[16]

La première mondiale del film si è tenuta ad Hollywood al El Capitan Theatre
il 13 febbraio 2013,[17] a cui è seguita il 1º marzo quella europea, tenutasi
a Londra.[18]

Il film è stato distribuito nelle sale italiane, argentine, australiane,
neozelandesi, ceche, danesi, tedesche, ungheresi, russe, di Hong Kong e
Singapore a partire dal 7 marzo 2013 ed è stato proiettato negli Stati Uniti,
in Canada, Regno Unito, Irlanda, Brasile, Giappone, Bulgaria, Lituania,
Polonia e Turchia a partire dall'8 marzo.[19]

Nel weekend di apertura in Nord America il film ha incassato 79 110 453 $.[20]
Complessivamente, il film ha incassato 234 911 825 $ in Nord America e 258 400
000 $ nel resto del mondo per un totale 493 311 825 $ in tutto il mondo,[21] a
fronte di un budget di produzione di 215 milioni di dollari.[21]

Altri progetti

