Il **corno** è uno strumento musicale a fiato che fa parte degli aerofoni e
della sottofamiglia degli ottoni con canneggio conico. Viene anche chiamato
**corno francese** anche se non ne è chiaro il motivo considerando che
l'antenato dello strumento moderno, il corno naturale, non ha avuto chiare
origini nel paese transalpino, ma ha subito un'evoluzione un po' generalizzata
in tutta Europa e veniva utilizzato prima come segnale di richiamo nelle
battute di caccia e introdotto poi come strumento stabile nell'orchestra. Per
questi motivi, dal 1971, l'International Horn Society ha suggerito il termine
_corno_ per antonomasia.

Il corno è lo strumento a fiato con la più ampia estensione di registro, sono
infatti possibili, potenzialmente, 5 ottave piene.

Il corno, nella versione moderna più comune con suono fondamentale Fa1,
presenta un canneggio conico (anche se nella parte iniziale è parzialmente
cilindrico) lungo 3,894 m, avvolto a spirale e terminante in una campana molto
svasata. La piccola imboccatura ha una sezione conica, contrariamente agli
ottoni di tipo cilindrico (tromba, trombone, etc.) che utilizzano bocchini con
sezione a tazza. I corni odierni hanno il bocchino separabile dal corpo dello
strumento, in modo che ogni strumentista possa scegliere il modello di
imboccatura che più gli aggrada. Il suono viene prodotto grazie alla
vibrazione delle labbra appoggiate sull'imboccatura, così come avviene negli
altri ottoni.

Lo strumento antico, chiamato corno naturale, era senza valvole e poteva
produrre solo gli armonici naturali: per via della lunghezza del canneggio e
delle ridotte dimensioni dell'imboccatura produceva gli armonici più acuti e
quindi più ravvicinati tra loro.  
I corni moderni possiedono una "macchina" con almeno tre valvole, azionate con
la mano sinistra, che deviano l'aria in tubature aggiuntive e permettono di
produrre tutte le altezze cromatiche. Molti corni possiedono valvole rotative
azionate da leve ma alcuni, come il corno viennese, usano pistoni simili a
quelli della tromba.

Oggigiorno si costruiscono corni singoli (nella tonalità di Fa o di Si♭ o Fa
acuto)[1], doppi (i più comuni, in Fa/Si♭) - ("descant" Sib/Fa acuto) e tripli
(in Fa/Si♭/Fa acuto). I doppi e i tripli hanno una o due valvole
supplementari, solitamente azionate dal pollice, che deviano l'aria verso il
canneggio supplementare.

In orchestra viene utilizzato come strumento sia melodico (con tanti spunti
solistici) che armonico, grazie al suo particolare timbro che "lega" molto
bene con gli altri suoni e può anche emergere facilmente; molti compositori
dei periodi barocco, classico e romantico hanno dato importanti ruoli a questo
strumento dal suono evocativo in campo sinfonico, cameristico ed operistico.
Strumento "anfibio", i compositori lo hanno trattato sia come uno strumento
appartenente al gruppo dei legni, sia a quello degli ottoni grazie alle sue
molteplici qualità timbriche e sonore.

I musicisti che suonano il corno sono chiamati cornisti.

La posizione moderna dei cornisti prevede di utilizzare la macchina con la
mano sinistra e di posizionare la mano destra, distesa e a dita chiuse, nel
padiglione. La mano destra sorregge lo strumento ma può, cambiando di
posizione, correggere l'intonazione, scurire il suono, ottenere l'effetto
dello stoppato o della sordina (chiudendo la campana). Dato che l'inserimento
della mano nella campana modifica la lunghezza della colonna d'aria, talvolta
è necessario modificare la diteggiatura. L'effetto sordina rende il timbro
molto particolare, nasale e ovattato, e può essere ottenuto anche con sordine
di legno o di metallo da inserire nella campana.

Gli antichi corni erano molto più semplici di quelli moderni. In principio, lo
strumento si ricavava dalle corna del bestiame, come, per esempio, dalle
mucche o dai tori.

All'inizio del XVII secolo, apparvero i corni naturali, detti abitualmente
"corni da caccia", strumenti che appunto venivano suonati durante le battute
di caccia. Essi consistevano in tubi metallici avvolti su sé stessi diverse
volte per essere più maneggevoli e terminanti con una larga apertura finale,
detta "campana". Dalla parte dell'imboccatura invece si aveva il bocchino, che
era parte integrante dello strumento. Il cornista teneva lo strumento
afferrandolo nella porzione di tubo vicina all'imboccatura, con il resto del
corno attorno al braccio, in modo che fosse sufficiente una sola mano per
suonarlo e l'altra potesse tenere a freno il cavallo.

Il corno attirò l'interesse dei compositori e fu usato soprattutto per evocare
atmosfere campestri ed immagini di caccia. Per poter eseguire composizioni in
diverse tonalità, il cornista era costretto a possedere più strumenti,
ciascuno dotato di "ritorte", cioè di porzioni di tubo aggiuntivo che
modificavano l'intonazione di base dello strumento e quindi tutti gli armonici
eseguibili. Inoltre, usando la mano nella campana, il cornista poteva ottenere
altri suoni, dei quali i compositori si servirono largamente. Questi ultimi
avevano un'evidente differenza timbrica con i suoni naturali. Per questo
strumento, che tra armonici naturali e note artificiali si poteva considerare
a pieno titolo "melodico", molti grandi compositori scrissero concerti, tra
cui i celebri concerti di Mozart (K 412, K 417, K 447 e K 495).

Negli anni '20 del XIX secolo diversi costruttori di strumenti idearono
meccanismi per rendere gli ottoni finalmente cromatici e riempire i "vuoti"
presenti tra gli armonici naturali. Nel 1824 Charles-Joseph Sax (il padre di
Adolphe Sax, inventore del sassofono), brevettò il suo "cor omnitonique" in
cui le ritorte venivano attivate attraverso un cursore. Ma il passaggio chiave
fu l'adozione dei pistoni o dei cilindri, intorno al 1835, anche grazie al
cornista Luigi Pini. Con tre valvole rotative (inventate probabilmente da
Joseph Riedlin nel 1832) si ottenevano sette possibili combinazioni che davano
finalmente un sistema affidabile per suonare l'intera scala cromatica in tutta
l'estensione.

Per la bellezza del timbro, il corno scelto per l'applicazione delle valvole
fu quello in Fa e ancor oggi i corni sono "tagliati" in questa tonalità.

Il **corno doppio** si può considerare lo standard odierno. Combina un
canneggio in Fa (lungo 3,894 m) ad uno in Si♭ (lungo 2,917 m). Questo permette
di suonare più agevolmente nella zona acuta dello strumento, usata sempre più
spesso dai compositori. Il prototipo di questo strumento risale al 1897 ad
opera del costruttore tedesco Fritz Kruspe. Attraverso un quarto cilindro
azionato dal pollice, il cornista può agevolmente passare dai suoni gravi e
pieni del corno in Fa a quelli più acuti e squillanti del corno in Si♭. Data
la grande estensione dello strumento, esso viene costruito in vari tagli o
combinazioni a seconda delle esigenze dello strumentista.

Il timbro è versatile e molto caratteristico: può essere soffice e profondo,
scuro, meditativo, pieno e pastoso, ma anche squillante e brillante, chiaro,
travolgente, maestoso ed eroico. Più lo strumento è piccolo e più il suono è
chiaro, infatti il corno semplice in Si♭ ha un suono meno profondo di quello
in Fa. Tradizionalmente ci sono due diverse configurazioni di costruzione del
corno francese, che determinano suoni di differente concezione: Kruspe e
Geyer. Entrambi i progettisti furono tedeschi, ma hanno dato vita a concezioni
timbriche abbastanza diverse.

Il suono originato dal modello Kruspe (Conn 8D) è più "americano" del Geyer
(Conn 10D e Schmidt), di gusto più "europeo", in quanto il suono del primo è
più scuro, duro, metallico, con legature meno sciolte e articolazioni più
pesanti, mentre il suono del secondo è più chiaro, morbido, brillante, con
legature più fluide e articolazioni più definite. Negli Stati Uniti, nella
seconda metà del novecento, le orchestre sinfoniche di Philadelphia e New York
usavano corni Kruspe, mentre l'orchestra sinfonica di Chicago i Geyer. I
costruttori nel tempo hanno contribuito comunque a creare numerose varianti
dei disegni originari, ognuna che dona caratteri diversi al timbro.

Così come la famiglia dei clarinetti, dei sassofoni o dei flicorni, anche il
corno ha altri strumenti affini che ne completano e agevolano l'esecuzione di
determinati registri.

Il corno è oggi uno strumento traspositore in Fa e Si♭: la nota scritta è una
quinta giusta sopra il suono reale.

Viene scritto in chiave di violino, ma per il registro grave si utilizza
talvolta la chiave di basso. Secondo una convenzione ottocentesca, la
trasposizione in chiave di basso diventava di una quarta sotto: oggi invece si
traspone più coerentemente in entrambe le chiavi di una quinta.

Nelle partiture per corno naturale, la trasposizione veniva scritta a chiare
lettere ("Corno in Re" o "Corno in Mi", con l'indicazione eventuale "muta in…"
se il cornista doveva cambiare ritorta): il compositore trasponeva quindi le
parti in modo da avere una corrispondenza univoca tra armonico e nota scritta
(il Do scritto corrispondeva sempre alla tonica; il Do sotto al rigo, sempre
al quarto armonico), ponendo quindi in secondo piano il suono effettivo che
usciva dallo strumento (come i clarinettisti quando passano dal clarinetto in
Sib a quello in La). Gli accidenti in chiave non venivano notati.

Per pratica professionale, i cornisti d'oggi, specialmente in Italia, sono
abituati a pensare in note reali, usando mentalmente la chiave di mezzosoprano
ed aggiungendo un bemolle all'armatura quando leggono le parti in Fa. Inoltre
usano normalmente il corno in Fa/Si♭ anche per eseguire brani per corno
naturale scritti secondo l'antica convenzione; sono quindi pronti ad eseguire
qualsiasi tipo di trasposizione.

A causa del lungo passato del corno caratterizzato dall'uso delle ritorte,
l'estensione dei corni naturali sono sempre state da relazionare alla tonalità
della ritorta usata e dalle richieste dei compositori. La duplice attitudine
del corno agli accompagnamenti armonici e all'uso solistico quasi sempre
costituivano un parallelismo con l'altezza della notazione utilizzata. Nei
primi casi venivano evitati quasi sempre i registri più acuti e più gravi,
preferendo suoni appartenenti al registro più caratteristico dello strumento,
dove le note risultano meglio articolabili, più facilmente intonabili e con un
buon timbro dolce o potente a seconda dell'occorrenza.

Nell'uso solistico, riferito sempre alle epoche antecedenti l'invenzione del
corno doppio, i compositori hanno dato più sfogo alla loro inventiva e alle
potenzialità dello strumento; specialmente in epoca barocca, l'uso delle
ritorte permise di ricercare passaggi virtuosistici molto spinti verso l'alto,
potendo utilizzare un maggior numero di armonici. Alcuni esempi si trovano nel
Concerto per corno in Re Maggiore di Leopold Mozart, in cui viene richiesto di
raggiungere il Sol5 (parlando per note reali), che per il corno odierno in Fa
corrisponde al Re sopra il pentagramma, oppure nell'aria per soprano della
cantata BWV 14 di Johann Sebastian Bach _Wär Gott nicht mit uns diese Zeit_ ,
in cui al cornista si richiede più volte di raggiungere il Do6, scritto come
diciottesimo armonico del corno in Sib acuto.

Degna di nota è anche la Sinfonia 51 in Si♭ maggiore di Haydn, in cui al corno
sono assegnati sia frammenti solistici che accompagnamenti tra i più gravi
(La0) e i più acuti (Si♭5) mai scritti per questo strumento, e risulta essere
una delle prime opere in cui l'estensione del secondo corno supera le tre
ottave. In epoca classica, romantica e tardoromantica la ricerca per ampliare
all'estremo il registro del corno si è interrotta, e i compositori optarono
per la valorizzazione del registro centrale e di quelli immediatamente
consecutivi, che raggiunsero l'apice grazie ai contributi di Mozart, Strauss,
Beethoven, Wagner, Rossini e altri. Si parla di suoni compresi all'incirca tra
Fa1 e Fa5.

Nel frattempo, con l'invenzione del _corno doppio_ in Fa e Si♭ e
successivamente del _corno triplo_ , l'estensione è andata via via
standardizzandosi, arrivando dal Mi contrabbasso (Mi0), scritto Si
contrabbasso e raggiungibile col corno in Si♭ in settima posizione, fino al Fa
bisacuto (Fa5) che per il corno viene scritto come Do bisacuto, quindi 5
ottave complete. I registri estremi, non sempre raggiungibili da chiunque, di
solito sono tipici dei passaggi virtuosistici, come nel famoso _Konzertstück_
per 4 corni e orchestra di Schumann in cui viene raggiunto il La5. Nella
letteratura moderna per orchestra sinfonica e per gruppi di fiati, i
compositori raramente escono dal registro privilegiato in epoca classica,
sostanzialmente per gli stessi motivi di intonazione, di attacco dei suoni e
di caratteristiche timbriche. In molti lavori di musica da camera
contemporanei invece, la ricerca per allargare l'estensione del corno è
proseguita, come nelle opere di György Ligeti.

Altri progetti

