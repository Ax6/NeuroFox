**Mirka Andolfo** (Napoli, 17 giugno 1989) è un'illustratrice, fumettista e
colorista italiana.

Illustratrice e colorista, nonostante la giovane età collabora con molti tra i
principali editori di fumetto, italiani e stranieri.

Nata a Napoli, fin da piccola nutre una grande passione per il fumetto,
imparando a leggere su Topolino, e proseguendo con diverse letture di ogni
genere. Dopo studi artistici, si iscrive alla Scuola Italiana di Comix di
Napoli, che abbandonerà a metà, per trasferirsi a Torino. È proprio durante il
primo anno di scuola che esordisce a livello professionale, colorando il
volume per il mercato francese _Sideline_ (Petites Vagues Editions), per i
disegni di Daniela Di Matteo. Contestualmente, entra nello staff della serie
_Jonathan Steele_ (Edizioni Star Comics, per cui illustra due copertine (più
una terza, rimasta inedita per la chiusura della serie).

Proprio in concomitanza con il trasferimento a Torino, nel 2010, inizia il suo
primo lavoro di un certo peso: per le Edizioni Piemme colora la trasposizione
a fumetti del celebre romanzo di Khaled Hosseini, _Il Cacciatore di Aquiloni_
, per i testi di Tommaso Valsecchi e i disegni di Fabio Celoni. Poco dopo
l'esperienza (che la porterà a essere pubblicata, finora, in più di dieci
paesi nel mondo), entra, sempre per la casa editrice milanese, nel team di
Geronimo Stilton, di cui colora alcune avventure a fumetti (per i disegni di
Ennio Bufi e Federica Salfo). Nel frattempo, vive una nuova esperienza in
Francia, lavorando sulla serie _Pandamonia_ (Drugstore/Glénat), due albi
disegnati da Vincenzo Cucca, per i testi di Ennio Ecuba e Vincenzo Lauria.

Instaura, nel frattempo, una collaborazione (che andrà avanti fino a inizio
2012 con una piccola realtà milanese, ReNoir Comics, per cui colora diverse
copertine (tra cui le prime tre della serie a fumetti di Don Camillo, celebre
personaggio di Giovannino Guareschi), e il _graphic novel_ dedicato a Giorgio
Perlasca (testi di Marco Sonseri, disegni di Ennio Bufi). Sempre per ReNoir
Comics (etichetta ReNoir Kids), a fine 2011, viene dato alle stampe un libro
per bambini, primo della serie _Le Miciofiabe_ (testi di Paolo Moisello),
_Moira Cicoria, Vlad e l'erba stregatta_.

Nel 2011 comincia nuove collaborazioni: colora due numeri, diverse copertine
(e ne illustra una) per la miniserie The Last of the Greats (Image Comics), di
Joshua Fialkow e Brent Peeples, e partecipa come illustratrice alla nuova
serie di Lorenzo Bartoli e Andrea Domestici per Editoriale Aurea, Alice Dark.
Insieme a varie collaborazioni nel mondo pubblicitario (nel 2011 colora un
calendario, disegnato da Roberto Meli per le giovanili della squadra di calcio
del Parma), e lavori minori, inizia a collaborare stabilmente con la The Walt
Disney Company Italia, per cui colora storie (tra cui, recentemente, Dracula
di Bram Topker) e copertine per Topolino.

Sempre nel 2011 inizia una esperienza di lavoro in team, nel neonato _Studio
Parlapà_ , con alcuni amici e colleghi (Davide Caci, Davide Morando). Tramite
lo Studio svolge alcuni lavori di grafica editoriale, su lettering e grafica
per manga e fumetti americani per grandi editori (Panini Comics, GP
Publishing) e piccole realtà Tunué).

Nel 2013 pubblica il primo volume della serie comica _Sacro/Profano_ per
Edizioni Dentiblù.

Vanta due collaborazioni con la Sergio Bonelli editore, entrambe per Dylan
Dog: nella prima, cura i colori della storia _Attenti al Goblin!_ , pubblicata
nel Dylan Dog Color Fest 13, uscito in edicola nell'agosto 2014; nella
seconda, disegna insieme a Simone Di Meo la storia _Party Girls_ , pubblicata,
sempre nella collana _Color Fest_ , nell'aprile 2015.

Altri progetti

