Una **leggenda metropolitana** o **urbana** è una storia insolita e
inverosimile, trasmessa di norma oralmente, che a un certo punto della sua
diffusione ottiene larga eco nei media, con ciò ricevendo una qualche patente
di credibilità.

Fenomeno culturale assai diffuso, si chiama "metropolitana" o "urbana" non
tanto per contrapposizione a un'eventuale aneddotica di tipo rurale o
provinciale, quanto per il fatto che essa è nata e si è diffusa nella civiltà
moderna, più legata alla città che alla campagna.[ _senza fonte_ ] Nei primi
anni novanta si diffonde anche l'espressione **leggenda contemporanea**.[1][2]

Si tratta normalmente di racconti relativi a presunti avvenimenti presentati
come realmente accaduti e attribuiti a conoscenti, amici o familiari del
narrante. Nei paesi di lingua inglese è stato coniato un acronimo per
riferirsi al soggetto o alla fonte di queste storie: AFOAF ( _A Friend Of A
Friend_ , 'l'amico di un amico').

Merita considerare come il narrante non sia affatto mendace ma vittima stessa
del fenomeno. Convinto dell'autenticità del racconto, riduce la distanza della
fonte, al sopramenzionato amico dell'amico, per pura comodità espositiva. La
convinzione è dovuta alla natura stessa della leggenda metropolitana la quale,
partendo sovente da un fatto realmente accaduto, consente quasi sempre un
margine di credibilità. Gli argomenti descritti, spesso divertenti e curiosi,
stimolano la memoria e ne incentivano la diffusione, in un meccanismo simile a
quello che consente la divulgazione delle barzellette o degli indovinelli.

Le leggende metropolitane sono solitamente verosimili ma non documentate anche
se talvolta (specie nel periodo estivo) coadiuvate dai media senza ardire nel
riportare - come nella cronaca propriamente detta - le fonti, i luoghi, i
protagonisti e le testimonianze.

Le leggende moderne, nate o diffuse nelle città, perpetuano un antico
comportamento umano sull'intervento della fantasia su aspetti della realtà che
lo circonda, soddisfacendo il bisogno universale di storie e rafforzano
l'appartenenza ad un certo ambiente.

Si tratta a volte di leggende più antiche _adattate_ e modernizzate. Le
leggende metropolitane possono anche diventare uno strumento di
discriminazione, quando attribuiscono, a questo o a quel gruppo etnico,
religioso o d'altro tipo, dei fatti o dei comportamenti inesistenti. Tipico
esempio di quest'ultimo modo d'intendere la leggenda metropolitana è la
diceria secondo la quale i Rom utilizzerebbero un particolare codice per
stabilire quali case derubare e quali no, ritenuta quasi sicuramente una
bufala.[3]

"Così è uscita la notizia / la raccontano per ogni dove / se sia vera, lo
vedremo / un giorno forse sarà evidente. / Se salterà fuori che è falsa,
chiedo scusa / sta di fatto che è così che la raccontano..."

Anche in ambito sportivo alcune leggende metropolitane hanno spesso
catalizzato l'attenzione di stampa e opinione pubblica.

Esistono molte leggende metropolitane che hanno come argomento i videogiochi,
che negli ultimi anni si diffondono tramite il Web, mentre inizialmente erano
diffuse sulle riviste specializzate.

Altri progetti

