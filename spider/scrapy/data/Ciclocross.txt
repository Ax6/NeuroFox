Il **ciclocross** , anticamente denominato **cross-country ciclistico** , è un
particolare tipo di attività ciclistica, praticata abitualmente in autunno e
nei mesi invernali, in attesa della ripresa dell'attività agonistica su
strada.

Le origini di questo sport risalgono ai primi del Novecento: d'inverno i
ciclisti, per tenersi in forma, passavano con le loro bici nei prati. In
questo modo allenavano e mettevano alla prova la forza muscolare, il fiato e
la capacità di guida del mezzo, alternando alla pedalata i momenti in cui
bisognava correre per scavalcare i fossi o superare salite troppo ripide.

Octave Lapize fu uno dei primi a praticare questo tipo di allenamento e a
"inventare" la tipica corsa con la bicicletta sulle spalle.

La Francia fu la culla di questo sport: nel 1902 furono organizzati i primi
campionati nazionali, sotto la guida di Daniel Gousseau e Géo Lefèvre,
quest'ultimo ideatore del Tour de France. Negli anni seguenti il ciclocross
(ancora con l'accezione di "ciclocross pedestre") si diffuse in Belgio,
Svizzera, Spagna, Italia, Lussemburgo.

La prima gara internazionale fu "Le Critérium International de Cross-Country
Cyclo-Pédestre", tenutosi a Parigi nel 1924.

Solo negli anni quaranta l'Unione Ciclistica Internazionale cominciò a
regolare il ciclocross e il primo campionato mondiale si tenne a Parigi nel
1950 e fu vinto da Jean Robic.

I francesi dominarono le prime nove edizioni, dal 1950 al 1958, fino alla
vittoria di Renato Longo nel 1959 e si ripeté nel 1962, 1964, 1965 e 1967.
Eric De Vlaeminck dominò letteralmente la scena negli anni sessanta e
settanta, vincendo il titolo mondiale nel 1966, 1968, 1969, 1970, 1971, 1972,
1973. Sia pure con risultati meno eclatanti, anche suo fratello Roger si
ritagliò un posto nella storia di questa disciplina, conquistando l'iride nel
1975.

In una specialità dominata dai belgi, lo svizzero Albert Zweifel si dimostrò
vincente e longevo, con cinque vittorie nella massima competizione mondiale
(1976, 1977, 1978, 1979, 1986).

Negli anni settanta il ciclocross si diffuse anche negli Stati Uniti: il
livello era tuttavia più basso di quello delle gare europee e furono
pochissimi i corridori americani che parteciparono alle gare di Coppa del
mondo, del Superprestige e dei Mondiali, le tre competizioni più importanti.
Ai mondiali il primo successo americano arrivò nel 1999 con il titolo di
Matthew Kelly nella gara giovanile, mentre il maggior numero di medaglie a
stelle e strisce si verificò nel 2007 nella città belga di Hooglede con tre
secondi posti: nella gara maschile professionistica Jonathan Page fu sconfitto
dal belga Erwin Vervecken, nella gara femminile Katie Compton perse di un
secondo contro la francese Maryline Salvetat e nella gara maschile junior
Danny Summerhill fu battuto da un altro belga, Joeri Adams.

Nel ciclocross gli italiani sono stati presenti a fasi alterne: dopo il
dominatore degli anni sessanta, Renato Longo, l'Italia ha dovuto aspettare
trent'anni per vedere un altro azzurro vincere, Daniele Pontoni nel 1997 a
Monaco di Baviera.

Il ciclocross risente, meno degli altri sport, della globalizzazione: Belgio
(Sven Nys, Bart Wellens, Erwin Vervecken), Paesi Bassi (Lars Boom) e Francia
(John Gadret) sono nazioni con una tradizione consolidata; la Repubblica Ceca
ha due rappresentanti di alto livello (il campione del mondo Zdeněk Štybar,
Martin Bina e Radomír Šimůnek: quest'ultimo è figlio di Radomír Šimůnek,
campione del mondo nel 1991).

La donna più titolata di sempre a livello mondiale è l'olandese Marianne Vos
con sette titoli mondiali ed un bronzo, seguita dalla tedesca Hanka
Kupfernagel, con quattro ori e alcune medaglie minori, e dalla francese
Laurence Leboucher con due titoli mondiali.

Le biciclette utilizzate sono molto simili alle bici da corsa: leggere, con
ruote sottili, ma più robuste e meno rigide, con pneumatici dotati di
tasselli; più o meno pronunciati. Le misure del telaio da ciclocross, a
confronto di una bici da strada, sono più compatte. Il movimento centrale è
più alto da terra (per evitare meglio gli ostacoli), carro posteriore e
forcella anteriore sono più larghe per evitare che il fango blocchi le ruote
durante la competizione; per lo stesso motivo vengono normalmente utilizzati
freni di tipo _Cantilever_. Nel 2010 il regolamento ha introdotto la
possibilità di utilizzare freni a disco, tecnologia di derivazione mountain
bike. Sono inoltre utilizzate corone anteriori con dentatura inferiore a
quella normalmente usata nel ciclismo su strada per poter usufruire di
rapporti più corti per affrontare più facilmente le asperità del terreno.

L'abbigliamento da ciclocross è leggermente differente da quello da strada:
solitamente, infatti, i corridori indossano un body aderente simile a quello
usato nelle competizioni a cronometro su strada. Questa scelta non è dovuta a
ragioni aerodinamiche (nel CX le velocità medie sono inferiori ai 30 km/h) ma
per permettere una maggiore libertà di movimento ed evitare che i vestiti si
impiglino in rami o rovi.

Le scarpe sono quelle da mountain bike, con attacco a sgancio rapido con
piastrina metallica con due o quattro agganci: è necessario infatti sganciare
spesso i piedi dai pedali per superare ostacoli, fossi, scalinate, quindi una
maggiore possibilità di agganciare il pedale rapidamente è ricercata; bisogna
correre per lunghi tratti; la tacchetta in plastica utilizzata nel ciclismo su
strada è troppo fragile e funzionerebbe male con il fango.

Le competizioni consistono in circuiti fuori strada, molto brevi (da 2 a 5 km)
ripetuti più volte, (su erba, sterrato e con ostacoli) dalle durate variabili
secondo le categorie in gara: 25 min. se agonisti esordienti, 30 min. se
Allievi, 40 min. se juniores 1 hr se Under23 e da 1hr. a 70 min. se Elite. La
distanza della gara non è prefissata: ne viene stabilita la durata dalla
giuria, sulla base del tempo dei primi due giri per far durare la gara per un
tempo prevedibile. La formula delle gare a tempo (e non su distanza
prefissata) è utilizzata anche nel motocross.

I percorsi sono generalmente in prati e boschi, con brevissimi tratti in
asfalto (solitamente il solo rettilineo d'arrivo), con un fondo e una pendenza
continuamente variabili, salite e discese brevi e molto ripide, molte curve
angolate e talvolta tratti su sentiero stretto, dove passa una sola bicicletta
per volta (il cosiddetto "single-track", noto ai praticanti del mountain
biking). La caratteristica principale dei tracciati è la loro estrema
variabilità: le sezioni (salite, discese, scalinate ecc.) sono brevissime,
durano una manciata di secondi, costringendo i corridori a una continua
attenzione e a una grande adattabilità. Le scalinate, per regolamento, possono
essere affrontate esclusivamente a salire. I terreni sui quali si corre sono:
prato, fango, sabbia e asfalto. Solitamente il percorso è più scorrevole di
quello delle gare di cross-country in mountain bike, inoltre vengono evitati i
terreni rocciosi o con grandi salti, dato che le bici da ciclocross non sono
ammortizzate.

Durante le corse, spesso il corridore è costretto (a causa delle pendenze o
della presenza di fango) a scendere dalla bici e superare l'ostacolo a piedi,
trasportando la bici in spalla. Solitamente circa il 90% del tracciato è
percorribile in sella alla bicicletta.

Durante le gare è permesso cambiare bicicletta e ricevere assistenza tecnica
su punti del percorso prestabiliti dalla giuria. Dal 1999 in Coppa del Mondo e
nelle gare internazionali è stata introdotta una vera e propria pit-lane: non
sono rari i casi in cui un corridore, in condizioni particolarmente critiche,
abbia cambiato il mezzo praticamente a ogni giro.

Negli anni i percorsi delle gare di ciclocross sono diventati sempre più
veloci, per evitare distacchi eccessivi che rendessero l'esito della gara
scontato dopo pochi minuti. L'utilizzo di ostacoli artificiali è la prassi:
secondo regolamenti dell'UCI, la loro altezza massima è 40 cm e si possono
porre solo due ostacoli successivi. L'altezza è tale da scoraggiare i
tentativi di salto (il "bunny hop") rimanendo in sella al proprio mezzo: lo
spirito del ciclocross, infatti, è correre con la bici in spalla.

Gara amatoriale di ciclocross

Altri progetti

Coppa del mondo · Campionati europei · Campionati nazionali  

