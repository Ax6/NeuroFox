**Nobuo Uematsu** (植松 伸夫 _Uematsu Nobuo_?; Kōchi, 21 marzo 1959) è un
compositore e musicista giapponese di musica per videogiochi, noto per aver
composto le colonne sonore di gran parte dei titoli della serie _Final
Fantasy_.[1] È considerato uno dei più conosciuti, prolifici e versatili
compositori nell'industria videoludica.[2] Considerato da fan e critici un
vero e proprio genio musicale, nonché uno dei più celebri e rispettati
compositori videoludici,[3][4] viene a volte definito il "Beethoven della
musica per videogiochi" ed è apparso per cinque volte nella _top 20_
dell'annuale "Classic FM Hall of Fame".[5] I brani composti da Uematsu per la
serie _Final Fantasy_ sono considerati da molti siti e riviste tra le migliori
colonne sonore dei videogiochi, e in particolare quelli di _Final Fantasy
VI_.[6][7][8][9][10].

Musicista autodidatta, cominciò a suonare il pianoforte all'età di dodici anni
influenzato principalmente dal cantautore inglese Elton John. Uematsu si unì a
Square nel 1986, dove incontrò per la prima volta il creatore della serie
_Final Fantasy_ , Hironobu Sakaguchi. I due lavorarono in seguito insieme ad
un gran numero di titoli dell'azienda, in particolare per la serie _Final
Fantasy_. Nel 2004, Uematsu lasciò Square per fondare la propria compagnia
indipendente, che include l'etichetta discografica Dog Ear Records. Da allora
ha lavorato come _freelance_ per altri videogiochi, inclusi titoli sviluppati
da Square Enix e dalla software house fondata da Sakaguchi, Mistwalker.

Sono stati pubblicati numerosi album e arrangiamenti dei brani composti da
Uematsu per l'industria videoludica. Molti dei suoi lavori sono stati eseguiti
durante i vari concerti di _Final Fantasy_ ,[11][12] in molti dei quali
Uematsu ha collaborato con il direttore d'orchestra e vincitore del Premio
Grammy Arnie Roth. Dal 2002 al 2010, ha fatto parte del gruppo musicale hard
rock The Black Mages insieme a due colleghi di Square Enix, Kenichiro Fukui e
Tsuyoshi Sekito, suonando l'organo elettronico e altre tastiere ed arrangiando
vari brani composti per la serie _Final Fantasy_ in chiave rock. Dal 2011 fa
parte degli Earthbound Papas, fondati da Uematsu in seguito allo scioglimento
del gruppo precedente.

Nato a Kōchi, nella prefettura di Kōchi, in Giappone, Uematsu comincia a
suonare il piano all'età di dodici anni (il suo primo modello fu Elton
John[3]) con metodo autodidatta. Frequenta l'Università di Kanagawa scegliendo
di non specializzarsi in musica. Uematsu non ha mai seguito corsi o scuole per
migliorare la propria attività risultando così senza preparazione formale. A
22 anni comincia a suonare la tastiera e quattro anni dopo viene assunto da
Squaresoft per scrivere brani per videogiochi[3]. Lo stile delle sue
composizioni varia da simile alla musica classica, a una misteriosa sorta di
"New Age", a brani metal/techno ispirati al gruppo Emerson, Lake and Palmer
(tra quelli che più lo influenzano), a qualcosa di completamente differente e
non definibile.

Nel 2003 Uematsu allarga ulteriormente i propri orizzonti formando i The Black
Mages e creando un album con nuove versioni delle composizioni già presenti
nella serie di Final Fantasy. I The Black Mages, nei quali Uematsu stesso
suona le tastiere, sono un gruppo di musicisti metal tecnicamente avanzati che
hanno rielaborato e riscritto in nuova chiave i principali brani della famosa
serie di giochi di ruolo.

La musica di Uematsu ha rivestito un ruolo fondamentale nella diffusione del
franchise di Final Fantasy negli Stati Uniti. Ai Giochi olimpici estivi del
2004, il duetto statunitense di nuoto sincronizzato formato da Alison Bartosik
e Anna Kozlova ha vinto la medaglia di bronzo utilizzando due brani di Final
Fantasy VIII nella seconda metà della prova.

Nobuo Uematsu vive in Giappone con la moglie Reiko e il cane Pao.

Il 1º novembre 2004 Uematsu lascia Square Enix e forma una propria società
chiamata Smile Please che scrive musica per varie aziende videoludiche tra cui
Square Enix e Mistwalker.

Nobuo Uematsu ha presenziato ad un concerto tenutosi per la prima volta in
Italia a Firenze, il 28 ottobre 2007, da parte dell'Orchestra "I Nostri
Tempi", dove sono stati suonati 9 brani delle più famose melodie di Final
Fantasy e, in esclusiva, 2 pezzi di Blue Dragon ed uno di Lost Odyssey.

_Distant Worlds_ è un tour composto da oltre trenta tappe che porta nel mondo
la musica di Final Fantasy. La prima tappa si è svolta sul palcoscenico della
Royal Stockholm Philharmonic Orchestra di Stoccolma il 4 dicembre 2007. Il 1º
marzo 2008 il concerto si è svolto a Chicago nel Rosemont Theatre di Rosemont
a Illinois. L'ordine di esecuzione (anche se potrebbe avere delle variazioni)
è il seguente:

Altri progetti

