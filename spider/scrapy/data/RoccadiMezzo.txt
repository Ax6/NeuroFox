**Rocca di Mezzo** ( _La Rocca_ in dialetto locale) è un comune italiano di
1.447 abitanti della provincia dell'Aquila in Abruzzo, appartenente alla
_Comunità montana Sirentina e _sede del _Parco naturale regionale Sirente-
Velino_. È stazione climatica estiva e centro turistico di sport invernali (in
particolare sci di fondo, sci escursionismo e scialpinismo), situata in
posizione centrale sull'Altopiano delle Rocche, al di sotto del versante sud-
orientale di Monte Rotondo, a breve distanza dagli impianti sciistici di Campo
Felice e Ovindoli.

Il territorio comunale si estende tra le dorsali del Monte Velino a ovest e
del Monte Sirente a nord est, occupando un'area di circa 90 km² e presentando
dislivelli notevoli, che vanno dai 925 ai 2243 m s.l.m. di _Punta Trento_. Dal
punto di vista geomorfologico e geologico, la porzione di altopiano compreso
nel territorio comunale (con un'altitudine media di 1270/1280 m) è
caratterizzata da fenomeni carsici di notevole interesse, fra cui doline,
inghiottitoi e grotte.

Nel cosiddetto "inghiottitoio di Terranera" le acque si disperdono, per poi
riaffiorare, a circa 3 chilometri di distanza, nelle Grotte di Stiffe, nel
territorio del comune di San Demetrio ne' Vestini, circa 600 metri più in
basso. Erroneamente accostato al piccolo lago di Pozzo Caldaio,
l'inghiottitoio di Terranera è in realtà un insieme di più inghiottitoi e
doline che si trova in un'area piuttosto ampia della pianura (localmente detta
"Le Prata") localizzata nel tratto compreso tra i borghi di Terranera e Rocca
di Cambio, nella parte più bassa di questo altopiano. Alcuni di questi
inghiottitoi raccolgono l'acqua per tutto l'anno, altri soltanto nei periodi
di maggiori precipitazioni acquose o in concomitanza con lo scioglimento delle
nevi in primavera.

Anche nella pianura tra Rocca di Mezzo e la frazione di Rovere sono presenti
ulteriori inghiottitoi alcuni dei quali con doline di dimensioni di gran lunga
superiori rispetto a quelli situati tra Terranera e Rocca di Cambio. Si
trovano alle pendici del Monte Sirente e non è stato ancora appurato se
l'acqua che defluisce attraverso queste fessure arrivi anch'essa alle grotte
di Stiffe oppure no, ma a causa della notevole distanza tra le due aree dei
gruppi di inghiottitoi (circa 5 chilometri) è probabile che quelli sotto il
Sirente prendano un'altra strada sotterranea, il cui punto di uscita è al
momento ancora sconosciuto.

Di fatto, tutta l'acqua proveniente dalle tantissime sorgenti e torrenti
presenti nel Comune converge inevitabilmente verso gli inghiottitoi
dell'Altopiano delle Rocche, proseguendo il suo corso esclusivamente
sottoterra. Fanno parte del territorio del comune di Rocca di Mezzo anche i
suggestivi Piani di Pezza (con tutte le cime circostanti, tra cui Monte
Rotondo) e parte di Monte Sirente.

Il clima della zona è quello tipico delle zone montane di media montagna.
D'inverno è rigido e nevoso, a seconda dell'annata, con il manto nevoso che
nelle annate più nevose permane da novembre ad aprile a seconda anche
dell'esposizione dei luoghi rispetto alla radiazione solare. La chiusura
montuosa ad ovest dell'altopiano e l'apertura verso est lo rende
particolarmente soggetto alle irruzioni di masse d'aria fredda dai Balcani,
sia pure con nevicate scarse per la schermatura del Gran Sasso ad est. La neve
compare più facilmente e in maniera più abbondante con perturbazioni da ovest.
L'autunno è la stagione più piovosa seguita dalla primavera, l'estate è la
stagione secca con l'altitudine che mitiga le ondate di calore. I suggestivi
Piani di Pezza, luogo di notevole bellezza naturale situati a poca distanza
dal centro abitato, sono noti anche per le bassissime temperature invernali
che spesso vengono lì registrate. In particolare, il 15 febbraio 2012 è stata
rilevata la temperatura record di -37,4 gradi centigradi, la più bassa in
assoluto mai registrata in tutto l'Appennino e tra le più basse d'Italia.

Il nome deriva dalla presenza in epoca mediovale di una rocca, tutt'oggi
visibile nella parte alta del paese e attorno al quale si è sviluppato il
paese, la quale rispetto alle altre rocche presenti nell'altipiano occupava
una posizione abbastanza centrale nell'altipiano stesso.

Le vicende storiche legate all'Altopiano delle Rocche, e a Rocca di Mezzo in
particolare, hanno spesso avuto un legame con le avverse condizioni climatiche
della zona. Il lungo periodo di innevamento invernale, le asperità naturali,
la scarsità di comunicazioni, hanno provocato un isolamento duraturo,
riducendo i contatti con i territori circostanti. I primi insediamenti umani
della zona risalgono all'età paleolitica, come testimonia il ritrovamento nei
Piani di Pezza e in Val d'Arano di stazzi utilizzati da pastori, provenienti
dal Fucino e dalla Valle dell'Aterno.

In epoca preromana la porzione di altopiano integrato nel contemporaneo
territorio comunale di Rocca di Mezzo apparteneva alla popolazione italica
degli equi. Il territorio della contemporanea frazione di Rovere, segnava il
confine nell'area di passaggio dei vestini con i marsi tra il Fucino e la
conca aquilana. L'appartenenza in epoca medievale al territorio della Marsica
è chiaramente legata all'inclusione nella contea di Celano. Durante
l'occupazione romana, l'altopiano diventò un'importante zona strategica, in
quanto situato tra i due grandi assi viari dell'Abruzzo: la Tiburtina Valeria,
che da Roma giungeva fino a _Ostia Aterni_ (la contemporanea Pescara), e la
Claudia Nova, costruita dall'imperatore Claudio, che da Amiternum conduceva
fino a Popoli.

Dopo la caduta dell'Impero romano d'Occidente, il territorio rocchigiano e
l'intero Abruzzo seguirono le vicende del resto d'Italia e fecero parte prima
del Regno di Odoacre, poi di quello di Teodorico e dei suoi successori (fine
del V secolo e prima metà del VI) e infine, a seguito della riconquista
giustinianea, dell'Impero romano d'Oriente (attorno alla metà del VI secolo).
Conquistato dai longobardi, il territorio dell'attuale comune di Rocca di
Mezzo fece parte per circa cinquecento anni del Ducato di Spoleto.

È proprio sul finire di questo lungo periodo che si fa risalire la fondazione
del paese (attorno all'anno 1000), cui parteciparono, secondo la tradizione,
quattro comunità dedite alla pastorizia e all'agricoltura: S. Bartolomeo
all'Anatella, S. Marco all'Intera, S. Damaso a Valle Caldora, S. Savino sotto
il monte Cedico (attuale monte Rotondo). Tali comunità di pastori si sarebbero
riunite intorno al colle di San Calvario, creando col tempo un borgo
fortificato, simile a quelli che sarebbero sorti, in epoca successiva, a Rocca
di Cambio, Ovindoli e San Potito. Il più antico documento in cui appare il
nome di Rocca di Mezzo è tuttavia di un paio di secoli posteriore ed è un atto
del 1237, mediante il quale «...notar Berardo di Roccadimezzo roga instrumento
col quale Ertania di detta Rocca, figlia di Michele, e Simone suo
figlio...fecero perpetua rinuncia...di qualunque petizione, lite,
azione...»[3]. La presenza di un notaio a Rocca di Mezzo o comunque originario
del luogo, presupponeva l'esistenza, durante il Regno di Federico II, di un
centro abitato già pienamente sviluppato e relativamente importante.

Passato al Regno normanno (fine dell'XI secolo), poi a quello svevo-normanno
di Sicilia retto da Federico II, Rocca di Mezzo divenne, nel Duecento, un
feudo ambito, per la ricchezza dei suoi armenti e per la particolare posizione
di cui godeva, al confine tra il territorio aquilano e quello di Celano. Nel
1222 Rocca di Mezzo era infeudato a Bernardo d'Ocre, il quale fu costretto a
cederlo ai Conti di Celano. Tornò alla corona durante il regno di Corrado IV,
figlio di Federico II, che dopo soli quattro anni lo riconsegnò ai Conti di
Celano. Nel 1268 iniziò per il paese e per il suo Stato di appartenenza il
dominio angioino, e, nella prima metà del Quattrocento, quello aragonese,
instaurato da Alfonso il Magnanimo.

Agli inizi del XV secolo Rocca di Mezzo aveva un migliaio di abitanti ed era
il più popoloso castello del territorio aquilano, seguito da Paganica, Pizzoli
e Lucoli[4]. Nel luglio del 1423 fu investito da Braccio da Montone, che era
penetrato in Abruzzo con l'intenzione di conquistare l'Aquila. Dopo nove mesi
di assedio il paese capitolò (maggio 1424) e fu saccheggiato e in parte
distrutto dai bracceschi. La morte del condottiero, avvenuta ai primi di
giugno del 1424 e la ritirata del suo esercito dall'Aquilano, permise alla
popolazione, che era stata precedentemente dispersa, di tornare a Rocca di
Mezzo ed iniziare l'opera di ricostruzione. Il recupero demografico fu
relativamente rapido perché in una rilevazione del 1488 si contarono in paese
285 famiglie, per un totale di circa 1.500 abitanti[5]

Nella prima metà del Cinquecento Rocca di Mezzo passò, insieme a tutto il
Regno di Napoli agli Asburgo di Spagna, che lo diedero in feudo a vari
signori, fra cui i Colonna di Gallicano (XVI secolo e prima metà del XVII) e i
Barberini (dalla metà del Seicento agli inizi dell'Ottocento). In età
napoleonica, con la promulgazione della legge del 2 agosto 1806, vennero di
fatto aboliti i diritti feudali nel Regno e Rocca di Mezzo passò a dipendere
direttamente dalla Corona.

Dopo la restaurazione borbonica, il paese visse un periodo di relativa
tranquillità fino alla sua incorporazione al nascente Regno d'Italia. Negli
ultimi decenni dell'Ottocento sperimentò un notevole incremento demografico ed
iniziò a svilupparsi ai piedi della collina su cui era rimasto arroccato fin
dalla sua nascita. Tale crescita, arrestatasi agli inizi del Novecento a causa
dell'emigrazione, riprese con vigore nella seconda decade del secolo, portando
la popolazione a toccare il suo massimo storico nel 1921 (4.168 abitanti
secondo i dati censuali di quell'anno).

La scarsa redditività dell'agricoltura (spesso di sussistenza) e
l'inarrestabile crisi della pastorizia transumante diedero tuttavia nuovo
impulso al fenomeno dell'emigrazione, che non si arrestò neppure in epoca
fascista, nonostante la legislazione restrittiva inaugurata dal regime fin
dalla fine degli anni venti del Novecento. In effetti fra il 1921 e il 1936 il
comune registrò un decremento demografico consistente (dell'ordine del 24%)
che si è protratto fino alla fine del XX secolo, a causa non solo
dell'emigrazione, ma anche di un calo generalizzato delle nascite che iniziò a
manifestarsi, come in altre aree d'Italia, a partire dal 1975-1980. Fra le
mete preferite dagli emigranti rocchigiani nel corso del secolo passato
segnaliamo, oltre Roma e l'Italia settentrionale, il Venezuela, il Sudafrica e
gli Stati Uniti d'America. Nel censimento del 2001 la popolazione di Rocca di
Mezzo toccò il suo minimo storico con 1.426 abitanti, valore inferiore persino
a quello stimato nel 1488. Da allora ai giorni nostri si è assistito a una
lieve ripresa demografica (dovuta soprattutto all'immigrazione dall'estero),
la cui modestia e battute di arresto non la fanno ancora percepire come una
inversione di tendenza duratura (1.468 residenti censiti nel 2011, 1.534
stimati nel dicembre 2013 e scesi poi a 1.529 nel maggio 2015).

Fin dagli anni venti e trenta del Novecento iniziò a svilupparsi in zona il
turismo che subì un forte incremento a partire dal 1960 circa. Di pari passo
si verificò un aumento consistente dell'edilizia residenziale, legata anche
alla vicinanza degli impianti sciistici di Campo Felice e Ovindoli-Monte
Magnola (appartenenti al comprensorio delle Tre Nevi) e al fresco clima estivo
che ha sempre attratto molti vacanzieri dalla vicina capitale. Tale
incremento, pur avendo avuto un impatto negativo sull'ambiente naturale
circostante e sulla qualità di vita dei residenti, ha generato e continua a
generare reddito e occupazione.

Il 6 aprile 2009 Rocca di Mezzo è stata colpita, sebbene in forma meno grave
rispetto ad altri comuni limitrofi (fra cui L'Aquila, Rocca di Cambio e Ocre),
dal recente sisma dell'Aquila: alcune abitazioni hanno riportato lesioni di
una certa entità rendendole inagibili ed il campanile situato nella vicina
frazione di Rovere è crollato.

Il capoluogo comunale è posto alle pendici del Monte Rotondo, e il suo centro
storico sorge su una collina di modesta altitudine (nota con il nome di _San
Calvario_ ) situata a una cinquantina di metri al di sopra dell'altipiano e a
1329 m s.l.m.

L'abitato è diviso in tre parti:

Nei pressi del paese si può ammirare il Cimitero monumentale (inaugurato nel
1898).

Fra le località naturali di un certo interesse si segnalano le pendici del
Monte Rotondo che sovrasta il paese (con _Fonte nascosta_ , _Le Cese_ e le due
pinete, alta e bassa). Sul versante settentrionale del Monte Velino si
estendono i Piani di Pezza, da dove si può raggiungere il Rifugio Vincenzo
Sebastiani (alt. 2102m), mentre sulla strada che porta a Secinaro è situata l'
_L'Anatella_ (una fonte ai margini delle pendici boschive del Monte Sirente).
Tutti questi luoghi sono ambite mete di gite, escursioni e trail running.

Abitanti censiti[7]  

La costante flessione demografica conosciuta da Rocca di Mezzo dal 1921 ai
giorni nostri, è stata in parte compensata negli ultimi decenni
dall'immigrazione. Fin dagli anni novanta del Novecento, si sono infatti
stabiliti in paese numerosi lavoratori stranieri, per lo più originari
dell'Europa orientale. I residenti esteri in situazione regolare erano 156 al
31 dicembre 2014 e costituivano poco più del 10% della popolazione complessiva
del comune. Fra di essi il 59% circa (92 unità) provenivano dalla Romania,
seguiti dai kosovari (18 unità), dai serbi (11 unità), dagli ucraini (8 unità)
e dagli albanesi (7 unità).[8]

Il paese vive quasi interamente di turismo estivo ed invernale nelle aree
naturali suddette e di attività commerciali connesse.

Nel 1954 furono girate a Rocca di Mezzo alcune scene del film _La strada_ di
Federico Fellini, vincitore del premio Oscar nel 1957 come "miglior film
straniero".

L'abitato è diviso in tre parti, di cui due sono situate sul colle di San
Calvario, mentre la terza si estende ai suoi piedi, sull'altopiano:

Il comune è raggiungibile:

Altri progetti

