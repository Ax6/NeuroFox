**Tiana** è un comune italiano di 475 abitanti della provincia di Nuoro, in
Sardegna. Si trova nella subregione storica della Barbagia di Ollolai ed è
distante pochissimi chilometri dall'esatto centro geografico della Sardegna
che si trova nel territorio del confinante Comune di Sorgono.

Il Comune di Tiana fa parte, con i comuni di Ovodda, Olzai, Gavoi, Ollolai,
Lodine, Sarule e Oniferi, dell'Unione di comuni Barbagia, e appartiene alle
cosiddette Zone Blu della longevità Internazionale.

In questo paese è nato, vissuto e morto l'uomo italiano più longevo di tutti i
tempi: Antonio Todde, che visse 112 anni e 346 giorni.

Il paese si trova ubicato a circa 600 metri sul livello del mare (il municipio
a 564 metri). Il punto più alto del territorio comunale è _Bruncu Muncinale_ a
1267 m s.l.m., in località _Monte 'e Susu_ , dove si trova l'omonimo lago, il
punto più basso a 386 m s.l.m. quasi all'inizio dell'invaso artificiale di
Cuchinadorza (Taloro), per cui il dislivello dal punto più basso al punto più
alto è di quasi 900 metri, il che comporta una varietà di clima, territorio e
vegetazione.

Il paese è incastonato nella valle del fiume Tino e circondato da montagne
ricoperte da una fitta vegetazione, le cui essenze dominanti sono i lecci, le
sughere, i castagni e le noci. I rilievi che lo circondano oltrepassano la
quota dei mille metri, e costituiscono gli ultimi avamposti del Massiccio del
Gennargentu (Ghennarghentu nella parlata locale). Il comune di Tiana è uno dei
comuni inseriti nel Parco nazionale del Golfo di Orosei e del Gennargentu.

Il territorio di Tiana è attraversato oltre che dal fiume Tino anche dal fiume
Torrei. Per lungo tempo, su questi due corsi d'acqua si è imperniata
un'importante parte dell'economia di Tiana. Sulle loro sponde, infatti, si
trovano ancora oggi un mulino e una gualchiera, ultimi superstiti di una
schiera di diverse decine di esemplari che davano lavoro a molti Tianesi fino
a mezzo secolo fa. Questi due macchinari sono ora adibiti a _"museo animato"_
, e possono essere visitati.

Secondo alcuni studiosi il nome del paese deriverebbe dal nome del fiume Tino,
che scorre nel suo territorio. Altri, invece, lo fanno risalire a Diana, la
dea della caccia, venerata dalle antiche popolazioni locali.[ _senza fonte_ ]
Secondo il canonico Giovanni Spano deriverebbe invece da Tinia, divinità
etrusca.

Il toponimo Tiana è presente anche in altre aree geografiche, per alcune di
esse si potrebbe ipotizzare una correlazione oppure origine comuni. Tiana
infatti è il nome di una località nel comune di Arzachena (SS) in cui sono
presenti delle fortificazioni megalitiche. In Spagna esiste Tiana comune
catalano di 8.000 abitanti situato a pochi chilometri da Barcellona. Tiana
inoltre era una città greca nella Cappadocia, in cui nacque il famoso
filosofo, Apollonio di Tiana.

Il territorio di Tiana era abitato dall'uomo almeno dal Neolitico, come
testimonia la presenza di domus de janas nel territorio di _Mancosu_ , e di
alcuni resti di insediamenti nuragici nelle località di _Sa Piraera_ e
_Tudulo_. A partire dal VI secolo a.C. mentre buona parte della Sardegna
veniva mano a mano assoggettata dai Cartaginesi prima e dai Romani poi, le
popolazioni di queste zone centrali dell'Isola, aiutate dalla morfologia del
territorio montuoso e ricoperto da fitti boschi non facilmente accessibili
(anche ai giorni nostri), combatterono fieramente contro gli invasori,
opponendosi in particolare modo alla conquista Romana dando luogo alla
cosiddetta “Civitates Barbariae". Dopo alterni periodi di relativa pace e di
combattimenti, la “Gens Barbaricina", governata da Hospitone, nel 594 concluse
un patto di non belligeranza con i Bizantini, suggellato con la conversione di
queste popolazioni al Cristianesimo.

In epoca giudicale Tiana era una “Villa” del Giudicato di Arborea, inserita
nella Curatoria della Barbagia di Ollolai. Negli anni che precedettero la
dissoluzione e scomparsa del Giudicato, agitati dalle lotte tra Mariano IV
d'Arborea e successori e gli Aragonesi, Tiana assieme a Teti fece anche parte
della Curatoria di Austis, che sicuramente fu di breve durata, infatti non
compare nell'elenco delle 13 curatorie storiche del Giudicato di Arborea.
Bisogna considerare che le curatorie avevano un peso economico ed una
popolazione all'incirca omogenea tra loro per cui quella di Austis, costituita
solo da tre piccole “Ville”, si discostava in modo eccessivo dalle restanti
curatorie tale da giustificare la sua presenza nel periodo giudicale classico.
In seguito, nel 1410, alla caduta del Giudicato, passò alla Corona d'Aragona,
e successivamente infeduata assieme all' _incontrada_ di Austis a nobili
famiglie iberiche/spagnole che si spartirono l'Isola. In particolare, Tiana
entrò a far parte della baronia di Austis, feudo dei marchesi Amat di San
Filippo, ai quali venne riscattata nel 1839 con l'abolizione del sistema
feudale, quando diventò un comune amministrato da un sindaco e da un consiglio
comunale.

A partire dal 1720, come il resto della Sardegna, passò in mano ai Savoia. Una
descrizione di Tiana in questo periodo ci viene data da Goffredo Casalis e da
Vittorio Angius, che nel loro Dizionario scrivono:

«Nel censimento del 1846 si notano per Tiana anime 571, distribuite in
famiglie 151 e in case 135. Sono applicati all'agricoltura circa 100 persone,
alla pastorizia 80. I mestieri hanno pochi applicati, e nel bisogno si ajutano
gli uni gli altri. Le donne attendono molto alla tessitura e vendono i loro
panni a' gavoesi che lo portano in tutte le parti dell'isola per rivenderlo.
Lavorano anche della tela, ma per i bisogni propri. La macinazione dell'orzo e
del grano si fa ne' ventun molini che si hanno lungo la corrente del Tino, i
quali bastano non solo al servigio delle famiglie del paese, come abbiam già
detto, ma a molte dei paesi vicini. Con queste correnti si mettono in
movimento alcuni molini e circa 18 gualchiere, di cui si servono anche le
tessitrici di altri paesi. I terreni di Tiana sono veramente poco idonei alla
cultura de' cereali, siccome quelli che sono petrosi e sabbionosi. Tuttavolta
i coltivatori studiano a trarne qualche frutto. Le vigne vegetano bene e con
lusso e hanno circa venti uve diverse, le quali danno un vino che nel luogo
vantasi molto come spiritoso e confortante. La quantità che si ottiene nelle
vendemmie è di circa 25 mila litri, i quali essendo più di quanto vuole la
consumazione interna, però vendesi l'eccedente a Tonara e ad altri paesi
circonvicini. Il bestiame rude componesi di vacche 250, capre 1500, porci 600,
pecore 3000. Queste nell'ottobre, quando cominciano i freddi, si conducono in
luoghi di più dolce temperatura e spesso nei campidani. I tianesi han guadagno
da qualche poco d'orzo, di vino, e frutta (noci, castagne, che vendono ai
campidani) e dal prodotto del bestiame.»

Nel 1861 da Regno di Sardegna si passò al Regno d'Italia e nel 1927 venne
inserita della neonata Provincia di Nuoro.

Con una superficie boschiva che copre più dell'85% del territorio comunale,
Tiana assieme a Belvì e Seulo possiede uno dei territori più boscosi
dell'intera Sardegna.[4] Fitte foreste miste di lecci, roverella, sughere,
castagno e altre specie circondano l'abitato e si congiungono al resto dei
boschi che coronano il massiccio del Gennargentu. A tali selve si può accedere
più o meno facilmente attraverso le numerose _andelas_ i sentieri utilizzati
nella transumanza del bestiame, molte oggi in disuso, e da piccole strade di
penetrazione agraria. Le precipitazioni, anche nevose, che interessano l'area
del Gennargentu alimentano numerose sorgenti, ruscelli e fiumi lungo i quali
sono stati realizzati diversi laghi artificiali.

Tra i luoghi di interesse naturalistico e paesaggistico possiamo annotare:

L'area di _Monte ‘e Susu_ che comprende l'omonimo lago artificiale, _Bruncu
Muncinale_ e _Tolovisco_ ai confini con il territorio di Desulo, non molto
distante dal passo di Tascusì, nonché le rigogliose pendici del monte
_Mungianeddu_ (Munzaneddu in dialetto tianese) la cui vetta (1.469 m s.l.m.)
culmina in territorio di Tonara.

La lussureggiante vallata attraversata dal fiume Torrei, caratterizzata lungo
le sue rive dalle coltivazioni di nocciolo e dalla presenza di un piccolo lago
collinare in prossimità della Gualchiera.

La verdissima valle che da _Bau ‘e Fonne_ (lett. guado di Fonni) arriva fino a
_Ieni_ e a _Bruncu Lepogheri_.

I fitti boschi di _Sa costa ‘e Sili_ , _Orovole_ e So _rrozello_ che
lambiscono la periferia dell'abitato.

In fondo valle, appena oltrepassati i confini comunali si trova, alimentato
dal fiume Torrei, il lago artificiale del Cucchinadorza, comunemente chiamato
lago di Taloro

Notevole e rara testimonianza di archeologia industriale è la gualchiera (in
sardo sa cracchera) situata nei pressi del fiume Torrei, da cui accinge
l'acqua per il suo funzionamento, a circa un chilometro dal paese e adiacente
alla strada statale SS 128 in direzione di Tonara. Si tratta di una delle
poche sopravvissute in Sardegna. Recentemente è stata costruita, a ridosso
della storica gualchiera, un'altra analoga che viene azionata in occasione
delle visite. Poco distante inoltre è stato recuperato un antico mulino
adibito alla macina dei cereali. La forza dell'acqua era sfruttata per indurre
la rotazione di una ruota a pale, la quale trasmetteva il movimento alle
macchine che, nel caso del mulino, macinavano il grano. Il funzionamento della
gualchiera era analogo, ma il suo utilizzo era quello della lavorazione
dell'orbace, il tessuto con cui si producevano, fino a non molto tempo fa, i
vestiti dei pastori, le coperte ed i costumi tradizionali della popolazione.
L'orbace veniva ammorbidito con dei robusti magli, messi in movimento,
anch'essi, da una ruota, azionata dalla corrente fluviale.

Il centro storico dell'abitato richiama urbanisticamente i tipici centri
montani, caratterizzati da vie strette, case addossate le une con le altre e
la presenza dei caratteristici “corzos”, una sorta di passaggi coperti adibiti
ad abitazione nella parte superiore ed a pubblica via in quella inferiore. Nei
diversi corzos i “maistos de muru” con un sapiente utilizzo delle pietre,
ciottoli, legno, riuscivano a sfruttare i pochi spazi a disposizione
permettendo un collegamento tra le vie e contemporaneamente la possibilità di
usufruire di spazi abitativi al di sopra. In uno di essi la distanza tra i
muri perimetrali è talmente risicata, tale da permettere il transito di una
sola persona alla volta. Poco fuori dal centro storico è presente la chiesa
parrocchiale di Sant'Elena Imperatrice.

Il più importante sito archeologico del territorio è la necropoli di Mancosu,
un complesso di 7 _domus de janas_. Si tratta di tombe scavate nella roccia
dalle popolazioni che vissero in Sardegna nel Neolitico, in tutto il
territorio del comune e facile trovare schegge di ossidiana (scarti di
lavorazione). In regione Santu Leo, Tudulo, Sa Pira Era, Costi si trovano
ruderi che interessano un arco di tempo che va dal nuragico passando per il
romano fino al Medioevo. Al 1912 risale il ritrovamento di una spada e un
cinturone, nelle località Santu Leo, donati al museo di Cagliari[ _quale?_ ].
Durante la costruzione del ponte sul fiume Torrei furono inoltre rinvenuti dei
bronzetti nuragici[5], allo stesso periodo risale il ritrovamento in regione
Abba 'Ona di una pietra, forse miliare romano con segni non leggibili,
consegnata al museo di Cagliari[ _quale?_ ].

Abitanti censiti[6]  

La lingua sarda parlata a Tiana è riconducibile alla Limba de mesania.

Oltre ai piatti barbaricini tipici (le carni, i _culurzones_ , le _seadas_ )
che vengono ancora preparati in casa come, del resto, il pane (fresa o
carasau), vanno segnalati anche vari tipi di dolci che accompagnano le diverse
ricorrenze dell'anno: _sa panemanna_ , per la festa di Sant'Antonio; le
_pardulas_ per Pasqua; i _papassinos_ per Ognissanti (oltre ad altre varietà
che non sono legate a periodi particolari). Un altro dolce tipico di questo
paese sono _"le fruttine"_ , piccoli dolci fatti con la pasta di mandorla che
riproducono i più comuni frutti (mela, pera, fico, uva ed altri). Vengono
colorati a mano e ricoperti di zucchero. Altri gustosi piatti sono preparati a
base del Fagiolo tianese, utilizzato anche nelle creazioni culinarie di
rinomati chef isolani e non.

L'economia del paese è quella tipica dei paesi della Barbagia situati ai piedi
del Gennargentu e dei piccoli centri della Sardegna centrale in generale. Alla
tradizionale economia agro-pastorale che ha risentito della profonda crisi che
ha colpito tutto il settore, si affiancano attività quali la silvicoltura,
l'artigianato, l'edilizia, servizi ecc. In passato l'attività prevalente era
quella agricola e pastorale. L'agricoltura si basava essenzialmente nello
sfruttamento della fertile vallata del fiume Torrei, nella raccolta di
nocciole e castagne, coltivazione della vite e delle olive. La pastorizia era
sostanzialmente transumante e, oltre agli spostamenti all'interno del
territorio comunale, in inverno i pastori conducevano le loro greggi nei climi
più miti dei Campidani. Si può affermare che nessun lembo del territorio
veniva precluso dallo sfruttamento economico. Lungo il fiume Torrei e nei
terreni più vicini al paese si praticava l'orticultura e la coltivazione delle
nocciole. I terreni più lontani, “in su Pranu”, erano destinati alla
pastorizia e alla coltivazione della vite e dei cereali, mentre i terreni più
impervi all'allevamento delle capre. Numerosi furono quelli che spostarono il
centro dei loro interessi economici nel capoluogo sardo, raggiungendo spesso
posizioni di rilievo nel campo del commercio, dell'imprenditoria e
conseguentemente nella vita pubblica di Cagliari. Tra essi si possono
annoverare Francesco Zedda Piras, fondatore del celebre marchio del mirto
Zedda-Piras, Salvatore Marcello e suo figlio Ing. Giovanni Marcello, Sindaci
di Cagliari rispettivamente negli anni 1880 - 1886 e negli anni 1907-1910.
Un'altra attività in cui s’industriarono i Tianesi era quella della follatura
dell'orbace da cui si ricavavano i mantelli dei pastori, le coperte ed i
costumi per la popolazione facendo diventare Tiana un centro di rilievo per
questo tipo d’attività. Si trattava di un'economia principalmente autoctona
che entrò in crisi a partire dal secondo dopoguerra. In quel periodo si
assistette all'emigrazione di numerosi Tianesi nel centro nord Italia, in
Francia, Belgio, Germania per lavorare soprattutto nelle fabbriche e nelle
miniere, mentre un nutrito numero di famiglie di pastori si trasferirono in
Toscana in una sorta di transumanza oltremare che però è stata senza ritorno.
Attualmente sono soprattutto i giovani che dopo un percorso di studi, in
Sardegna o nella Penisola, si stabiliscono altrove. Molto stretti comunque
rimangono i legami, non solo economici, dei Tianesi “non residenti” con il
paese d'origine. In questi ultimi anni si stanno rilanciando delle attività
economiche che erano diffuse nel recente passato. Una di queste è la
coltivazione del fagiolo di Tiana (Fagiolo tianese), che è catalogato come
varietà tipica della regione Sardegna.

Altri progetti

