**Jacqueline Lee Kennedy Onassis** , detta **Jackie** , nata **Bouvier**
(Southampton, 28 luglio 1929 – New York, 19 maggio 1994), è stata una first
lady statunitense.

Fu la moglie di John Fitzgerald Kennedy, 35º presidente degli Stati Uniti,
First lady dal 20 gennaio 1961 al 22 novembre 1963, data dell'assassinio del
marito. Vedova, sposò nel 1968 l'armatore greco Aristotele Onassis.

Dal lato paterno, Jacqueline discendeva da Michel Bouvier (1792-1874),[1]
appartenente ai Van Salees, una stirpe di mercanti di origine francese,
olandese, inglese che si era stabilita a _New Amsterdam_ (il primo nome con il
quale era nota New York) nel XVIII secolo. Dal lato materno aveva ascendenze
irlandesi.[2]

Jacqueline Lee Bouvier nacque in una famiglia dell'alta società newyorkese,
come primogenita di John "Jack" Vernou Bouvier III (1891 \- 1957), un _broker_
di borsa di origine francese, e di Janet Norton Lee (1906 \- 1989), figlia di
un direttore di banca. Jacqueline ebbe una sorella più giovane, Caroline Lee
(nota come Lee Radziwill) nata il 3 marzo 1933. I suoi genitori divorziarono
nel 1940 e la madre si risposò nel 1942 con l'erede della Standard Oil, Hugh
Dudley Auchincloss, Jr. da cui ebbe altri due figli: Janet Jennings
Auchincloss e James Lee Auchincloss.

Jacqueline trascorse le vacanze estive dei primi anni della sua vita nella
tenuta dei nonni paterni a East Hampton, dove ebbe modo di praticare
l'equitazione divenendo un'esperta cavallerizza e vincendo numerosi trofei e
medaglie. Questo è un costume molto diffuso tra le famiglie di buona
condizione sociale degli Stati Uniti. Jacqueline era molto legata a suo padre,
per questo soffrì molto quando questi cadde vittima dell'alcolismo. Coltivò
numerosi interessi quali la lettura, la poesia, la fotografia e la pittura.

Jacqueline frequentò la Miss Porter's School dal 1944 al 1947, poi il Vassar
College dal 1947 al 1948 (dove venne anche nominata "debuttante dell'anno"
nella stagione 1947-48) e i cui insegnanti la resero capace di un profondo
attaccamento alla vita;[3] infine, frequentò la George Washington University,
dove ottenne la laurea in belle arti nel 1951.

Nel 1949 si recò a Parigi per un soggiorno di studio alla Sorbona, dove rimase
affascinata dalla Francia e dalla sua cultura, sviluppando un senso del gusto
e dell'eleganza che si sarebbe manifestato successivamente in molti aspetti
della sua vita. Parlava correntemente italiano, francese e spagnolo, qualità
che sfruttò nella campagna presidenziale del marito registrando discorsi per
gli immigrati.

Come primo lavoro, il _The Washington Times_ le affidò una serie di inchieste
fotografiche da realizzare intervistando personaggi noti nella capitale
statunitense. Grazie a questo incarico divenne conosciuta negli ambienti
politici di Washington, ed ebbe modo di incontrare il suo futuro marito John
Fitzgerald Kennedy, allora giovane congressista del Massachusetts.

Dopo un effimero fidanzamento col broker di borsa John Husted Jr.,[4] il 12
settembre 1953 Jacqueline sposò Kennedy, quando era senatore e astro nascente
del Partito Democratico. La cerimonia si svolse a Newport, Rhode Island,
celebrata dall'arcivescovo di Boston Richard James Cushing e seguita da un
sontuoso ricevimento per 2 000 invitati.[5] La coppia ebbe quattro figli:

La coppia passò i primi due anni di vita coniugale a Georgetown, District of
Columbia. Fu un periodo caratterizzato da diversi problemi di salute del
marito, dovuti a traumi vertebrali riportati in guerra, a seguito dei quali
dovette sottoporsi a due interventi chirurgici e passare lunghi periodi di
convalescenza.

Jacqueline ebbe un'ammirazione, ricambiata, per suo suocero (che ne riconobbe
il grande potenziale come moglie di un politico) e fu vicina anche a suo
cognato Robert, detto _Bobby_. A differenza però dei membri della famiglia
Kennedy, appassionati di sport e di competizioni, Jackie predilesse uno stile
di vita più tranquillo e riservato.

All'inizio della campagna per le elezioni presidenziali del 1960, Jacqueline
cominciò ad affiancare costantemente suo marito attraverso tutti gli Stati
Uniti;[6] la sua seconda gravidanza le impedì tuttavia di portare a termine
l'impegno per un preciso divieto dei medici dovuto all'esito sfavorevole della
prima.

Nel voto dell'8 novembre 1960 Kennedy sconfisse di misura Richard Nixon,
divenendo il 35º Presidente degli Stati Uniti d'America: Jackie Kennedy
divenne una delle più giovani First lady della storia.[7]

Come First lady (titolo che non gradiva in quanto le sembrava il nome di un
cavallo), Jacqueline Kennedy si trovò a condurre una vita sotto i riflettori,
ma tentò sempre di educare i figli al riparo dall'occhio dei media. La sua
predilezione per la _haute couture_ e la scelta di piatti francesi per i menù
dei ricevimenti alla Casa Bianca le procurò critiche da parte dei commentatori
più sciovinisti, ma ciò non impedì di farla assurgere, grazie al suo spiccato
buon gusto e alla raffinatezza degli abiti creati per lei dallo stilista Oleg
Cassini, ad icona riconosciuta dell'eleganza occidentale.

La sua riconosciuta abilità sociale ebbe effetti positivi sulle relazioni
internazionali statunitensi. È rimasto leggendario il suo _savoir faire_ con
il generale de Gaulle a Parigi e con il leader sovietico Nikita Kruscev, che
rimase da lei affascinato nel corso del summit di Vienna, evento che pure fu
un insuccesso politico di suo marito John.

La sua sensibilità artistica e storica le permise anche di occuparsi
personalmente degli interni della Casa Bianca, ripristinando gli arredi
originali e curandone l'allestimento; per l'occasione, il 14 febbraio 1962
Jackie Kennedy effettuò una celebre visita guidata alla Casa Bianca che fu
trasmessa dalla televisione.

La coppia presidenziale si distinse in prima linea per il coinvolgimento in
eventi sociali e culturali. Il loro interesse per l'arte, la musica e la
cultura rivoluzionò anche lo svolgimento dei ricevimenti ufficiali, in quanto
Jackie e John vollero circondarsi di artisti, celebrità e premi Nobel, che
parteciparono ai pranzi e alle cerimonie, mescolandosi alle autorità
politiche.

Il 21 novembre 1963 Jacqueline e John lasciarono la base aerea militare di
Andrews, prima si fermarono a San Antonio, e poi andarono a Houston per una
visita alla NASA. La loro ultima fermata quel giorno fu a Forth Worth. Il
giorno successivo i due volarono all'aeroporto di Dallas. Un breve tragitto in
auto doveva portarli al Trademart dove era previsto che il presidente tenesse
un discorso. Jackie era seduta nella berlina presidenziale accanto a suo
marito quando questi fu colpito e ferito mortalmente alla testa in Piazza
Dealey.

Il vicepresidente Johnson e sua moglie seguivano su un'altra auto della
sfilata. Dopo che il presidente fu colpito, Jacqueline abbracciò John dicendo
«Ti amo tanto, Jack». Provvide a far convocare un sacerdote per fargli avere
l'assoluzione e l'estrema unzione. Dopo la morte di suo marito rifiutò di
rimuovere le macchie di sangue dal suo abbigliamento e protestò perché le
avevano lavato il sangue dal volto e dalle mani e i frammenti di cervello dai
capelli. Continuò ad indossare il famoso vestito rosa con cui appare accanto a
Lyndon B. Johnson durante il giuramento per la nomina del nuovo Presidente.
Jacqueline disse a Lady Bird Johnson: «Voglio che vedano ciò che hanno fatto a
John».[8]

Il coraggio e il contegno dimostrato nei momenti successivi all'assassinio del
marito le procurarono l'ammirazione dell'opinione pubblica. Jacqueline
Kennedy, tenendo i figli per mano, seguì a piedi il feretro del marito dalla
Casa Bianca alla cattedrale di St. Matthew e accese la fiamma eterna sulla sua
tomba nel cimitero nazionale di Arlington. Il London Evening Standard scrisse:
«Jacqueline Kennedy ha dato al popolo americano una cosa che gli era sempre
mancata: la maestà».

Per un anno dopo il funerale Jacqueline portò avanti il lutto, durante il
quale non fece apparizioni pubbliche, decise di vendere la casa in Virginia,
dove la coppia aveva progettato di trascorrere gli anni successivi
all'incarico presidenziale, e acquistò un lussuoso appartamento nella Quinta
Strada a New York per poter avere maggior riservatezza. Anche in seguito
continuò a onorare la memoria del marito recandosi presso la sua tomba in
numerose occasioni pubbliche e private e partecipando a eventi commemorativi.
A Boston fece costruire la Biblioteca John Fitzgerald Kennedy, che venne
inaugurata nel 1979 da Jimmy Carter.

Jacqueline fu molto vicina anche a suo cognato Robert nel corso della sua
campagna presidenziale, dispensando consigli e comparendo in molte occasioni
pubbliche, ma il 6 giugno 1968 anche Robert fu assassinato. A questo punto
Jacqueline, temendo che tutti i Kennedy potessero essere in qualche modo "nel
mirino", decise di lasciare gli Stati Uniti e, dopo soli quattro mesi, il 20
ottobre 1968, sposò, con uno sfarzoso matrimonio nell'isola di Skorpios,
l'armatore greco Aristotele Onassis (che già conosceva da anni, conoscenza che
aveva dato adito a voci di una loro eventuale, mai ammessa e mai provata,
precedente relazione), il quale per lei aveva interrotto la lunga storia
d'amore con la cantante lirica Maria Callas.[9]

Col secondo matrimonio, Jacqueline perse la protezione dei servizi segreti
americani, ma si legò ad un uomo che aveva denaro e potere a sufficienza per
garantirle l'incolumità e lo status sociale cui era abituata. La relazione
coniugale era stata puntigliosamente regolata da un contratto pre-
matrimoniale, stilato dagli studi legali di fiducia dei coniugi. Vi era
previsto di tutto, dal numero minimo di fine settimana che i coniugi dovevano
trascorrere insieme ogni anno, a quale percentuale del patrimonio del marito
le sarebbe toccata a titolo di "alimenti", in caso di divorzio, commisurata al
numero di anni che sarebbe durato il matrimonio. Si tratta d'una prassi molto
diffusa nell'alta società americana.

Il matrimonio tra Jacqueline e l'armatore non funzionò apparentemente bene: la
coppia raramente trascorse il proprio tempo insieme più di quanto garantito
dal contratto e Jacqueline finì per dedicarsi ai viaggi e allo _shopping_.
Nonostante Onassis si trovasse bene con i figliastri Caroline e John (il
figlio Alexander diede al giovane John le prime lezioni di volo, e per ironia
del destino entrambi sono morti in seguito a incidenti aerei), la figlia
Christina Onassis non legò mai con Jacqueline.

Quando Onassis morì, il 15 marzo 1975, la vedova poteva essere titolare di una
cospicua eredità, ma la legge greca imponeva un tetto alla somma che un
cittadino straniero poteva ereditare, e la disputa apertasi fra lei e
Christina finì col farle accettare una liquidazione definitiva di 26 milioni
di dollari.[10] Per sposare Onassis, si era convertita alla Chiesa ortodossa
greca. Di conseguenza, in base al Codice di diritto canonico allora vigente,
era incorsa in due scomuniche: in quanto scismatica e in quanto concubina
(Onassis era divorziato). Ciononostante, ogni anno si presentava regolarmente
alla messa dell'anniversario del marito e si accostava all'eucaristia. Questo
suo comportamento (riprovevole anche dal punto di vista della Chiesa
Ortodossa, che talvolta ammette i cattolici ai propri sacramenti, ma non
consente mai che i propri fedeli, tanto più se sono dei neo-convertiti,
ricevano i sacramenti in altre Chiese) e la mancanza di reazioni pubbliche al
riguardo delle autorità ecclesiastiche, provocarono le proteste di molti, che,
nelle sue stesse condizioni canoniche, si vedevano negare i sacramenti.
Rimasta nuovamente vedova, si riconciliò con la Chiesa cattolica.

Negli ultimi anni della sua vita Jacqueline visse a New York, dove collaborò
con alcune riviste come esperta di arte egizia, e a Martha's Vineyard con
Maurice Tempelsman, un industriale e commerciante di diamanti di origine belga
che sembra, ma non ci sono prove certe, abbia sposato _in articulo mortis_.
Continuò ad essere oggetto delle attenzioni dei media, come per la nota
vicenda con il paparazzo Ron Galella, che la inseguì continuamente, nella sua
vita privata, per immortarla in scatti fotografici. Jacqueline denunciò
Galella e, dopo il processo, il paparazzo fu obbligato a mantenere una
distanza di 15 metri da lei.[11]

Nel 1994 le fu diagnosticato un linfoma non Hodgkin che la condusse alla morte
il 19 maggio dello stesso anno, all'età di 64 anni, nel suo appartamento sulla
Fifth Avenue. Jacqueline Kennedy è sepolta a fianco del suo primo marito, John
Fitzgerald Kennedy, nel Cimitero Nazionale della Contea di Arlington.

Barbara Leaming, _Jacqueline Kennedy Onassis. La biografia mai raccontata_ ,
trad. Massimiliano Bonatto, 320 pp., [8] carte di tav., ill., Odoya, Bologna
2015\. ISBN 978-88-6288-277-4

Altri progetti

