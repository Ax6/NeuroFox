I **Kansas** sono un gruppo rock statunitense nato negli anni settanta. Spesso
citati fra i gruppi progressive dell'epoca, hanno subito influenze di molti
altri generi musicali, tra cui il Southern rock, il rock sinfonico e il rock
elettronico; inoltre, sono considerati tra i padri del fenomeno musicale arena
rock[4]. A causa della mescolanza del rock progressivo con generi come il
blues rock e l'hard rock, sono stati anche definiti gruppo hard prog,
espressione utilizzata successivamente per molte altre band.[5][6][7][8]

Il cantante Lynn Meredith, di Yankton, i tastieristi Don Montre e Dan Wright e
Kerry Livgren (chitarra, successivamente alle tastiere) suonavano già assieme
nel 1969 in una band chiamata **The Reasons Why** : Con Scott Kessler (basso)
e Zeke Lowe (batteria), dopo aver cambiato il loro nome in **Saratoga** ,
cominciano nel 1970 a suonare materiale scritto da Livgren, prima di scegliere
definitivamente il nome **Kansas** e far entrare nuovi membri: Dave Hope
(basso), Phil Ehart (batteria) (entrambi membri dei disciolti **White Clover**
) e Larry Baker (sassofonista). Con questo organico formarono una band di rock
progressivo che prende il nome dallo stato di provenienza (abitavano tutti a
Topeka, nel Kansas).

La formazione, sorta nel 1971 e denominata dai fan Kansas I in quanto fu la
prima ad adottare questo nome, è particolarmente instabile e muta ancora nel
1972, quando il batterista Ehart è sostituito da Zeke Lowe, e poi ancora da
Brad Shultz Sr (padre di Brad e Matthew Shultz dei Cage the Elephant), mentre
Hope è sostituito da Rod Mikinski; questa nuova formazione suona
principalmente brani di tipo rock progressivo melodico.[3] Questa nuova band
venne chiamata Kansas II, ed ebbe un percorso breve, tuttavia venne
ricostituita per iniziativa di Kerry Livgren nel 2004, con il nome Proto-Kaw.

Nel frattempo i fuoriusciti Ehart e Hope riformano un gruppo, con Robby
Steinhardt (violino, basso), Steve Walsh (tastiere, voce), Rich Williams e
Kerry Livgren (chitarra). Questa formazione, la Kansas III, firma nel 1974 un
contratto con l'etichetta di Don Kirshner, e registra subito il primo album,
denominato Kansas, che divenne ben presto disco d'oro negli Stati Uniti. I
brani contenuti sono fortemente ispirati alle band di rock progressivo
britanniche, con l'aggiunta di diverse influenze vicine al southern rock,
genere molto popolare in quegli anni.

Nel corso degli anni settanta, dopo l'insuccesso dell'album Masque la band
evolve in uno dei più imponenti fenomeni rock del periodo, riempiendo sale da
concerti e stadi e raggiungendo le vette delle classifiche AOR con album come
Leftoverture e Point of Know Return, e con canzoni come "Dust in the wind".
Tuttavia alcuni dei loro brani, tra cui What's On My Mind, presentavano ancora
caratteristiche del progressive classico. I Kansas furono così la prima grande
band di rock progressivo Statunitense a raggiungere i primi posti nella
classifica americana. [9]

I primi segni di cambiamento si hanno nel 1981, con la conversione religiosa
di Kerry Livgren (che peraltro nel 1980 aveva esordito come solista con
l'album seeds of Change), che impone una svolta al gruppo, e i testi fanno
sempre più spesso riferimento alla cristianità. Nel 1982 il violinista storico
Robby Steinhardt abbandona la formazione, alla voce troviamo John Elefante al
posto di Walsh (che aveva già lasciato dopo _Audio-Visions_ ) e le
composizioni si fanno sempre più vicine all'AOR e all'Arena rock.

Nel 1986 i Kansas tornano con una formazione rinnovata con l'ingresso di Steve
Morse (Dixie Dregs e oggi Deep Purple e Flying Colors), il bassista Billy
Greer e con il ritorno del front-man Steve Walsh. Il risultato è _Power_ del
1986, in cui spiccano sonorità hard rock grazie anche alla potente chitarra di
Morse[ _senza fonte_ ]. La formula viene ripetuta con il concept successivo
_In the Spirit of Things_ uscito due anni dopo ed entrambi gli albums vedono
Morse compositore principale insieme a Walsh. Nel 1990, in un concerto a
Malibu, in seguito alla dipartita di Livgren, Alex Lifeson dei Rush si unì al
gruppo.[10] In seguito il gruppo continuerà con altri cambi di formazione e
con uscite di vari live e raccolte. Successivamente la band modifica il
proprio sound con un parziale ritorno a sonorità e modalità di scrittura degli
album prodotti dai Kansas negli anni settanta e incide Freak of Nature (1995),
Always Never the Same (1998 - disco covers) e Somewhere to Elsewhere (2000)
con il ritorno in formazione di Kerry Livgren.

In occasione del trentacinquesimo anniversario ufficiale del 2009 hanno
pubblicato il DVD e cd _There's Know Place Like Home_ , che ripropone i vecchi
successi sotto una nuova veste, registrato live con la Washburn University
Symphony Orchestra. I primi anni 2000 vedono anche una parziale reunion del
gruppo, con il ritorno di Steinhardt e di Livgren. Nel 2014 il cantante Steve
Walsh si è ritirato e nel 2016 i Kansas hanno pubblicato il nuovo album di
inediti _The Prelude Implicit_ , che richiama le classiche sonorità hard-rock
tipiche degli anni 1970, con una nuova lineup portata a sette elementi, tra i
quali ne rimangono solo due originari, Phil Ehart e Rich Williams. Nel 2018 la
nuova formazione comprende il talentuoso chitarrista Zak Rizvi, e i nuovi
tastieristi Ronnie Platt e Tom Brislin.

Mentre il classic rock rimaneva un genere musicale molto diffuso, lo stile
progressive dei Kansas si è in qualche modo diffuso ad altri artisti musicali.
_Carry On Wayward Son_ è stata riproposta come cover da Critical Mass,[11]
Dream Theater, Foo Fighters, Yngwie J. Malmsteen, The Oak Ridge Boys, Anthrax,
Rachel Rachel, The Showdown, per citarne alcuni.

Nella serie tv _Supernatural_ spesso sono inclusi nella colonna sonora diverse
canzoni della band statunitense; _Carry On Wayward Son_ è inoltre la sigla
conclusiva di tutte le stagioni.

La canzone _Carry On Wayward Son_ è inoltre inclusa nel videogioco _GTA V_.
Nel film _Old School_ è presente il brano _Dust In the Wind_.

Lo stile musicale dei Kansas può essere in parte accostato ad alcune band
della scena rock progressivo presenti in Gran Bretagna in quegli anni (anche a
causa della presenza dell'organo e dei sintetizzatori), unito ad alcune
caratteristiche tipiche del primo hard rock (doppia chitarra); l'uso costante
del violino, caratteristica della prima parte della discografia, rende il
sound del gruppo unico ed inconfondibile. Già dal primo album sono evidenti i
tratti tipici dell'arena rock, genere del quale sono stati pionieri, che
otterrà grande popolarità a partire dalla fine degli anni settanta. La band
degli Stati Uniti del sud ha avuto forti influenze sugli artisti successivi
alla loro epoca: padri effettivi dell'Arena rock, hanno inciso su gruppi
musicali come Journey, Foreigner, Heart, Toto, Huey Lewis and the News, così
come i Van Halen, sebbene questi siano molto più simili al loro sound hard
rock.

Il gruppo nasce sostanzialmente come band hard rock, riprendendo il sound
caratteristico di band come Blue Cheer e ZZ Top. Tuttavia, già nei primi
dischi si intravede un cambio di stile, con lunghe suite e virtuosismi dei
singoli elementi sulla scia di band rock progressivo come King Crimson e
Emerson Lake and Palmer.

A partire dagli anni '90 la band assume sonorità Neoprogressive, in conformità
con lo stile di quegli anni, iniziando così una nuova fase della propria
carriera, anche grazie ai vari cambi di formazione e ai ritorni dei membri
precedenti.

Altri progetti

