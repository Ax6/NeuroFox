**Richard Emerson "Dick" Smith** (Larchmont, 26 giugno 1922 – Los Angeles, 30
luglio 2014) è stato un truccatore statunitense, considerato un pioniere del
trucco prostetico.

Conosciuto per aver lavorato sul set di film come _Il piccolo grande uomo_ ,
_Il padrino_ , _L'esorcista_ , _Taxi Driver_ e _Scanners_ , nel 1985 ricevette
il Premio Oscar al miglior trucco per _Amadeus_ e, nel 2012, venne premiato
con l'Oscar onorario per la sua carriera nel campo della cinematografia.

Smith nacque a Lanchmont, New York, figlio di Coral Brown e Richard Roy
Smith[1], studiò alla Wooster School di Danbury, nel Connecticut, e alla Yale
University, dove seguì un corso propedeutico allo studio della medicina, con
l'intenzione di diventare un dentista, finendo però per laurearsi in
zoologia[2]. Durante questo periodo, in seguito alla lettura di un libro sul
trucco per teatro, intitolato _Paint, Paste and Make-up_ , nacque il suo
interesse per quelle tecniche cominciò a sperimentarle con lo Yale Drama
Group. Una volta laureatosi, Smith fu richiamato per il servizio di leva per
l'esercito degli Stati Uniti d'America durante la seconda guerra mondiale[3].

Smith, dopo la fine della guerra, cominciò a lavorare a tempo pieno nel
settore del trucco, totalmente da autodidatta. Propose i suoi lavori alle
grandi industrie cinematografiche ma venne respinto e suo padre gli consigliò
di tentare con il nuovo settore emergente, la televisione. Lì trovò il
successo come primo direttore del trucco presso WNBC, la stazione NBC di New
York, e vi lavorò per quattordici anni, spesso sotto il produttore David
Susskind. Smith fu pioniere nello sviluppo del trucco prostetico, oggi noto
come _make-up effects_ , lavorando principalmente nella cantina di casa sua, a
Larchmont, un quartiere dove tra l'altro trascorse gran parte della vita[4].
In un'intervista del 2008 Smith disse che, contrariamente a lui, i suoi
colleghi "tendevano ad essere riservati. Non è che ci fosse tanto lavoro come
truccatore a New York, e Hollywood dava perfino l'impressione di essere su un
altro pianeta. I truccatori non erano entusiasti di condividere nulla; e tutti
lo scoraggiavano"[5].

All'epoca le maschere facciali prostetiche erano composte da un unico pezzo,
Smith cominciò invece a realizzarle in tre parti divise, prodotte in schiuma
di lattice. Questa tecnica innovativa permetteva agli attori di avere una
maggiore libertà nelle espressioni facciali. Nonostante le critiche che
inizialmente ricevette dai colleghi truccatori, la tecnica di Smith si
dimostrò più efficace e, ancora oggi, gli standard del make up prostetico si
basano sul lavoro di Smith, stando a quello che il suo epigone Rick Baker ha
dichiarato in un'intervista del 2007[6].

Per l'adattamento televisivo di _La luna e sei soldi_ (1959), venne richiesto
a Smith di trasformare Laurence Olivier in un malato di lebbra: "Quando finii
il trucco, Laurence Oliver si guardò allo specchio e disse: _'Dick ha recitato
per me',_ non scorderò mai le sue parole.[6]" Un altro lavoro di Smith agli
esordi fu nella serie televisiva _Way Out_ (1961), un programma che ebbe breve
durata simile a Twilight Zone, prodotto da Susskind a New York e condotto da
Roald Dahl. Il makeup più memorabile fu quello realizzato per l'attore Barry
Morse, che doveva interpretare un uomo a cui erata stata cancellata metà
faccia tramite una fialetta di fluido per il ritocco fotografico, in grado di
agire anche sulle persone quando veniva versata su una loro foto. In un altro
episodio di Way Out il trucco da gobbo di Notre-Dame, realizzato da Smith,
rimaneva permanentemente fissato su un personaggio malvagio, condannatocosì a
rimanere nel ruolo per sempre. Smith contribuì a tutti i 14 episodi della
serie Way Out, e ad altri show televisivi nel corso degli anni '60.

Nel 1965 Smith pubblicò un libro intitolato _Dick Smith's Do-It-Yourself
Monster Make-up Handbook_ , un'edizione speciale della famosa serie di riviste
_Famous Monsters of Filmland_ di Forrest J. Ackerman.

Nel 1967, venne affidato a Smith il trucco per due episodi della soap opera
_Dark Shadows_; nella storia, il vampiro Barnabas Collins, interpretato da
Jonathan Frid, era sotto trattamento medico per diventare un essere umano.
L'esperimento finiva drasticamente male, portando Barnabas a un rapido
invecchiamento precoce, fino ad apparire come un uomo di 175 anni. Smith
dichiarò che creare il trucco per Dark Shadows si rivelò un'ottima
preparazione per il makeup del film _Il Piccolo grande Uomo_[7].

Nel film _Il piccolo grande uomo_ (1970) il poco più che trentenne Dustin
Hoffman recitava la parte di un indiano e, a un certo punto del film, doveva
apparire estremamente invecchiato. "Nel libro originale, il personaggio di
Dustin ha 110 anni" disse Smith, "ma il regista Arthur Penn chiese
inaspettatamente di farlo sembrare un centuventunenne _._ Lavorai sei
settimane al makeuo per l'invecchiamento, usando riferimenti fotografici per
ognuna delle rughe presenti nel trucco.[5]" Smith consultò anche il truccatore
australiano Roy Ashton, che nel film _L'uomo che ingannò la morte_ (1959)
truccò l'attore Anton Diffring facendolo apparire estremamente anziano[8].

Nel film Il padrino (1972) Smith dovette usare delle tecniche alternative per
invecchiare Don Corleone, dato che Marlon Brando era contrario all'uso del
trucco prostetico a causa del lungo tempo necessario per applicarlo. Usò
l'effetto _stripple_ sul viso di Brando partendo dal contorno occhi. Una
protesi dentale, chiamata "the plumper", serviva a dare quell'effetto effetto
di caduta sulle guance che divenne un carattere distintivo del personaggio.
Per le scene in cui gli attori dovevano sanguinare per i colpi d'arma da
fuoco, Smith dichiarò di "aver ideato il primo effetto speciale per il
sanguinamento, nascondendo delle sacche di finto sangue sotto uno strato di
lattice; con una miccia si faceva detonare la sacca, permettendo al sangue di
fuoriuscire tramite un buco preinciso al centro dello strato di lattice.[5]"

Per il film _Conoscenza carnale_ (1971) il regista Mike Nichols
originariamente scelse l'attrice Karen Black per il ruolo di _Voluptuous
Bobbie_. In una scena di nudo il regista chiese a Smith, che era stato assunto
per creare un effetto di invecchiamento per i personaggi maschili, di creare
dei seni artificiali per la Black. Ma Nichols, non soddisfatto di come si
muovevano le protesi, decise di sostituire l'attrice Karen Black con Ann
Margret, che aveva un abbondante seno naturale. Smith riciclò però il trucco
di prostetica dei seni in schiuma di gomma per il film _La fabbrica delle
mogli_ (1975) sull'attrice Katharine Ross.

Smith fu anche uno dei primi pionieri dell'uso, sul set, del makeup combinato
agli effetti speciali, iniziando con _L'esorcista_ (1973)[9]. L'abilità di
Smith venne riconosciuta e apprezzata grazie alla varietà e all'inventiva dei
molti effetti speciali che realizzò per _L'esorcista_[10]. _"L'esorcista_ fu
veramente un punto di svolta per gli effetti speciali del trucco, _"_ dichiarò
Rick Baker, che cominciò la sua carriera di truccatore come assistente di
Smith su quel set, in un'intervista al Washington Post del 2007, "Dick
dimostrò che il make-up non era solo un mezzo per far sembrare le persone più
vecchie o spaventose, ma che aveva molte altre possibilità d'uso. Trovò un
modo per far gonfiare gli ematomi sullo stomaco di Linda (Blair), per farle
girare la testa a 360 gradi e per creare le scene del vomito.[6]" Per
l'effetto della testa girevole, Smith, con la collaborazione del designer di
effetti meccanici Marcel Vercoutere[11], creò un manichino meccanico[4].

Smith creò il trucco per Travis Bickle, il personaggio interpretato da Robert
De Niro in Taxi Driver (1976), realizzò anche gli effetti per la scena finale
con gli attori ricoperti di sangue.

Con Paul LeBlanc vinse il Premio Oscar al miglior trucco per il film Amadeus
(1984), in cui truccò l'allora quarantaquattrenne F. Murray Abraham che
interpretava il personaggio di Antonio Salieri. _"Quando guardai il mio volto
allo specchio, mi sentii completamente convincente,"_ commentò Murray Abraham.
_"Anche quando i personaggi erano incredibilmente strani, ho sempre cercato di
renderli credibili. Gli attori devono sentirsi come se fossero davvero i
personaggi che interpretano. Io penso che il mio lavoro abbia aiutato molti di
loro a raggiungere questa sensazione"_ ha dichiarato Smith in
un'intervista[6].

Smith ricevette una seconda nomination agli Oscar per il suo lavoro sul film
Dad - Papà (1989), dove gli venne richiesto di invecchiare Jack Lemmon, allora
sessantenne, in modo che sembrasse un ottantenne.

Gli ultimi film a cui ha partecipato Smith sono stati _La morte ti fa bella_
(1992), _Forever Young_ (1992) e _Il mistero della casa sulla collina_ (1999),
l'ultimo in cui è stato accreditato. Negli anni successivi, Smith si dedicò a
insegnare le sue tecniche a giovani truccatori emergenti.

Nel 2011 Smith è stato premiato con un _Oscar ad Honorem_ come riconoscimento
per la sua carriera lavorativa, è stato il primo truccatore a ricevere un tale
prestigioso premio[2].

Dick Smith è morto a Los Angeles il 30 luglio 2014, all'età di 92 anni,
lasciando due figli.

