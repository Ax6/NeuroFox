**James Earl Jones** (Arkabutla, 17 gennaio 1931) è un attore e doppiatore
statunitense. È noto principalmente per aver interpretato Alex Haley in
_Radici - Le nuove generazioni_ , seguito di _Radici_ , Thulsa Doom in _Conan
il barbaro_ e l'ammiraglio Greer in _Caccia a Ottobre Rosso_ ; inoltre, sono
particolarmente famose le sue interpretazioni come doppiatore di personaggi
celebri, primi fra tutti Dart Fener nella saga di _Guerre stellari_ e Mufasa
in _Il re leone_ (nonché nel suo sequel e nel suo remake).

Figlio dell'attore Robert Earl Jones (1910-2006) (interprete ne _La stangata_
), che abbandonò la famiglia prima che il figlio nascesse, e di Ruth Connolly
(1911-1997), James Earl Jones è stato cresciuto dai nonni materni, John Henry
Connolly (1883-1956) e Maggie Anderson (1890-1961). Jones possiede, nella sua
genealogia, antenati irlandesi, Cherokee e africani. Attorno all'età di cinque
anni si è trasferito a Dublin nel Michigan. Inoltre ha sviluppato una forma di
balbuzie grave, e per questo si è rifiutato di parlare ad alta voce per 8
anni. È rimasto muto volontariamente per otto anni, fino a che non ha
cominciato a frequentare la scuola superiore. Ha dichiarato di essere riuscito
a superare il problema grazie a un insegnante, Donald Crouch, che scoprì come
James fosse dotato nello scrivere poesie e lo aiutò ad aprirsi dal suo
silenzio.

Nel 1949 si iscrisse alla facoltà di medicina presso l'Università del Michigan
e nel corso dei suoi studi si unì ai corpi d'addestramento per ufficiali
riservisti, eccellendo e trovandosi a proprio agio in un ambiente militare.
Capì di non voler diventare un medico e lasciò l'università senza conseguire
la laurea. Tornò a casa e trovò un lavoro part-time presso il Ramsdell Theatre
di Manistee, dove aveva recitato in precedenza. Nel 1953 divenne sottotenente
e frequentò il corso di base per ufficiali di fanteria a Fort Benning. Quindi
completò l'addestramento come Ranger (fanteria d'elìte). Successivamente il
suo battaglione prese parte ad un addestramento in climi rigidi sulle montagne
rocciose e divenne tenente. Tuttavia decise di voler tentare di seguire le
orme del padre ed abbandonò la carriera militare trasferendosi a New York per
studiare all'American Theatre Wing. Tornò inoltre all'Università del Michigan
dove conseguì la laurea alla School of Music, Theatre & Dance nel 1955.

Come attore ha raggiunto la notorietà internazionale interpretando il ruolo
dello scrittore Alex Haley nella serie televisiva _Radici: le nuove
generazioni_ , seguito di _Radici_. Ha poi interpretato per il grande schermo
il ruolo di Thulsa Doom in _Conan il barbaro_ , il re di Zamunda ne _Il
principe cerca moglie_ e Terence Mann ne _L'uomo dei sogni_. Nel '97 nel film
per la TV _La seconda guerra civile americana_ interpreta Jim Kalla. La sua
voce è caratterizzata da un tono basso, profondo e autoritario, per cui è
stato scelto per dare la voce a Dart Fener nell'edizione originale della saga
di _Guerre stellari. _Ha doppiato inoltre l'Imperatore della Notte, nel film
di animazione _I sogni di Pinocchio_ e Mufasa, nei lungometraggi della serie
_Il re leone_. Inoltre è lui la voce dietro lo storico annuncio _This is CNN_.

È stato candidato a 10 Premi Emmy, vincendone 3, a 5 Golden Globe vincendone
uno, e a un Premio Oscar come miglior attore protagonista per il film _Per
salire più in basso_. Nel 2012 ha ricevuto l'Oscar alla carriera. Nella sua
carriera ha interpretato molti ruoli teatrali che gli hanno valso anche 2
vittorie su 4 nomination ai Tony Award, prestigioso premio per il teatro
equivalente agli Oscar, nella categoria riservata al miglior attore
protagonista in uno spettacolo.

Nel 1968 ha sposato l'attrice e cantante Julienne Marie, da cui ha divorziato
nel 1972. Nel 1982 si è risposato con l'attrice Cecilia Hart, da cui ha avuto
un figlio, Flynn.

Nelle versioni in italiano dei suoi film, James Earl Jones è stato doppiato
da:

Da doppiatore è sostituito da:

  

Altri progetti

