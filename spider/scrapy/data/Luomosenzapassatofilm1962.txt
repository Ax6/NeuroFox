_**L'uomo senza passato**_ ( _Les dimanches de Ville d'Avray_ ) è un film del
1962 diretto da Serge Bourguignon, vincitore dell'Oscar al miglior film
straniero.

Pierre, un aviatore reduce di guerra, si reca a Ville-d'Avray, in Francia,
dopo essere stato colpito durante un bombardamento nel quale precipita in un
lago col suo velivolo. Ne esce miracolosamente vivo, ma l'incidente gli
provoca vertigini, paura dell'acqua, dei rumori, e una quasi totale amnesia
circa il suo passato, con l'unico terribile ricordo del viso piangente di una
bambina che ha dovuto uccidere.

In cerca del suo passato, ogni giorno si reca alla stazione ferroviaria della
città. Una sera incontra un uomo con la figlia dodicenne, la quale piange
perché non vuole tornare in collegio dalle suore. Pierre, allo sguardo della
bambina rimane colpito, carpendo in lei una luce di speranza nel recuperare il
suo passato. Prega il padre di non farla piangere, ma questi lo liquida
aspramente.

Venuto a sapere che il padre della bambina non tornerà più da lei, rimasta
perciò sola al mondo, ogni domenica Pierre va dalle suore fingendo di essere
il genitore, prendendo in custodia la bambina per un pomeriggio. L'amicizia
sboccia ben presto tra Pierre e Françoise, questo il nome datole dalle suore
poiché il suo vero nome non è cristiano; alla richiesta di rivelare il suo
vero nome, lei risponde di ricambiare il gesto una volta che Pierre le avrà
regalato il gallo in cima al campanile.

Il legame tra i due diviene sempre più stretto, il loro tenero rapporto è
costellato di riti e simboli al di fuori del tempo e delle etichette della
società. Lei, che per lui rappresenta l'unico ricordo e legame con la propria
infanzia, promette di sposarlo una volta maggiorenne; lui, che per lei
rappresenta l'unico contatto in grado di donarle amore, promette di non
abbandonarla mai.

La notte di Natale, nel consueto parco in cui trascorrono i loro incontri, lei
gli regala il dono più prezioso; appeso all'albero addobbato è un biglietto
con su scritto il suo vero nome: Cybèle. Lui corre verso il campanile, vi sale
e stacca il gallo sito sulla cima. Mentre torna da lei, un dottore venuto a
conoscenza dell'insolito rapporto tra l'uomo e la bambina, avvisa la polizia.
Nel parco, vedendo Pierre brandire un pugnale, simbolo della loro promessa di
eterna fedeltà, gli agenti intervengono sparando l'uomo, uccidendolo, ponendo
fine con lui al sogno della felicità di Cybèle.

Il film venne presentato in anteprima mondiale alla 23ª edizione del Festival
di Venezia il 3 settembre 1962. La prima distribuzione pubblica si tenne a New
York il 12 novembre 1962; in Francia uscì nelle sale il 21 novembre 1962,
mentre nelle sale italiane uscì regolarmente a partire dal gennaio 1963,
vietato ai minori di 14 anni.[1]

«[Il film] parte da un'idea toccante e non futile, ma la sviluppa purtroppo in
modi espressivi che, per voler attingere le vette della lirica, precipitano
sovente in oziose ricerche di dubbi splendori formali, con cadute di gusto
anche gravi. Irretito fra queste sue divagazioni, il regista finisce con lo
smarrire i termini reali del racconto, ed e costretto ad imporgli, per
concludere, uno schema romanzesco e un esito affatto melodrammatico.
Evidentemente prevaricando sui buoni sentimenti degli spettatori. Già messi a
dura prova dalla grazia un po' affettata di Patricia Gozzi, l'esordiente
fanciulla.»

«Il film non è senza difetti, fra i quali una certa prolissità di questa
elegia dell'infanzia ritrovata; ma nei tratti, e sono molti, dove testa e
cuore possono accordarsi, Bourguignon ci ha dato un film d'inconsueta finezza
e commozione, rovesciando nei termini l'ormai nauseante formula dell'erotismo.
[...] [I protagonisti] hanno assecondato il regista nel dare alla pur corposa
vicenda l'impalpabilità di un sogno; effetto a cui conferiscono, da parte
loro, anche la delicata fotografia e un suggestivo commento musicale
registrato nel Tibet.»

«Bourguignon ha tratto un film in bilico tra poesia e poeticismo, tra
delicatezza e assillo di piacere, e di commuovere, a tutti i costi. Pareri
discordi anche sulla fotografia (bianconero, Franscope) di Henri Decae,
preziosa sino all'estetismo. La piccola Gozzi occhieggia come una Lolita, ma è
il regista che la guida in questo film dal sottofondo malato.»

«È probabilmente il più bel film francese di quest'anno.»

«Sa solo il cielo per quale rara virtù New York sia stata ricompensata con la
_prima_ pubblica programmazione di un capolavoro della cinematografia
francese.»

«È un fenomeno, e non si riuscirà, credo, ad uguagliare in avvenire sia come
soggetto che come sua descrizione.»

