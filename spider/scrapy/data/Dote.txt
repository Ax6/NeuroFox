La **dote** è l'insieme dei beni che la famiglia di una sposa conferisce allo
sposo con il matrimonio.

Insieme al prezzo della sposa e alla controdote è alla base delle trattative
matrimoniali della maggior parte delle culture tradizionali. L'usanza della
dote è più comune nelle culture che sono fortemente patrilineari e che si
aspettano che le donne risiedano nei pressi o con la famiglia del marito
(patrilocalità).[1]

Variando molto a seconda dell'epoca, del paese, del diritto e del tipo di
contratto matrimoniale scelto dai contraenti e dalle loro famiglie, la dote ha
assunto diversi significati: contributo da parte della famiglia della sposa
alle spese del matrimonio e ai beni della nuova famiglia, valorizzazione della
sposa, indennizzo/anticipazione alla figlia dell'eredità dei genitori in
occasione del suo distacco dalla famiglia di origine, tutela della moglie
grazie alla cessione al marito del solo usufrutto dei beni oppure grazie
all'obbligo di restituzione della dote in caso di separazione o morte del
marito oppure grazie al necessario consenso di lei nell'uso dei beni, ritorno
dei beni residui alla famiglia originaria di lei in caso di morte della
moglie.

La presenza o l'assenza di alcuni dei suddetti aspetti ha fatto sì che la dote
potesse essere una forma di tutela della sposa ma anche il contrario,
arrivando ad essere uno dei moventi non solo del matrimonio ma anche della
separazione o dell'omicidio della sposa. L'applicazione o meno dei suddetti
criteri oltre che essere regolato dalle leggi, in epoche e contesti in cui le
leggi non erano applicate o applicabili, era garantita dalle prassi delle
comunità locali e il rispetto reciproco tra le famiglie.

In molti casi storici, la dote (e il matrimonio) è risultata essere una delle
componenti di un vero e proprio contratto tra famiglie. Tra le componenti del
contratto, il denaro versato con la dote, risultava garantito dalla presenza
di lei nella casa di lui nonché dall'intromissione della famiglia (creditrice)
della sposa nell'asse successorio nella famiglia (debitrice) dello sposo.

Gli studi comparativi dell'antropologo britannico Jack Goody sui vari sistemi
di dote nel mondo hanno dimostrato che la dote è una forma di eredità diffuso
largamente nelle società eurasiatiche, dal Giappone all'Irlanda, che praticano
la "devoluzione divergente", vale a dire, che trasmettono la proprietà ai
figli di entrambi i sessi. Questa pratica è diversa da quella della maggior
parte delle società dell'Africa sub-sahariana, che praticano la "eredità
omogenea" in cui la proprietà è trasmessa soltanto ai figli dello stesso sesso
del titolare della proprietà. Queste società africane si caratterizzano per il
pagamento del "prezzo della sposa", cioè il denaro, i beni o la proprietà dati
dallo sposo o dalla sua famiglia ai genitori della sposa (non alla sposa
stessa)[2].

Goody ha dimostrato una correlazione storica tra le pratiche di "devoluzione
divergente" (dote) e lo sviluppo dell'agricoltura intensiva con l'aratro da un
lato, e tra l'ereditarietà omogenea (prezzo della sposa) e agricoltura
estensiva con la zappa dall'altro[3]. Partendo dal lavoro di Ester Boserup,
Goody osserva che la suddivisione del lavoro rispetto ai sessi varia
nell'agricoltura intensiva con l'aratro e nella coltivazione estensiva
itinerante (shifting cultivation). Nelle regioni scarsamente popolate, dove è
praticata la coltivazione itinerante, la maggior parte del lavoro è svolto
dalle donne. In queste società è in uso il prezzo della sposa. Boserup inoltre
associa la coltivazione itinerante con la poligamia, e quindi la ricchezza
della sposa viene pagata a titolo di risarcimento per la sua famiglia per la
perdita del suo lavoro. Nell'agricoltura con l'aratro il lavoro è svolto in
gran parte dagli uomini; in questi casi si usa la dote[4]. Al contrario,
l'agricoltura con l'aratro è associata con la proprietà privata e il
matrimonio tende ad essere monogamo, per mantenere la proprietà all'interno
del nucleo famigliare. I familiari prossimi sono i coniugi preferiti in modo
da mantenere proprietà all'interno del gruppo[5]

Anche nei più antichi testi a disposizione, come ad esempio il Codice di
Hammurabi dell'antica Babilonia, la dote è descritta come una consuetudine già
esistente. Le figlie normalmente non ereditavano nulla dal padre, in compenso
con il matrimonio ricevevano una dote dai genitori, che offriva loro una
sicurezza proporzionale a quanto la famiglia poteva permettersi[6]. A
Babilonia erano in uso sia la dote che il prezzo della sposa, tuttavia
quest'ultimo era quasi sempre compreso nella dote[6]. In caso di divorzio
senza ragione l'uomo doveva restituire la dote alla moglie così come il prezzo
della sposa andava restituito al marito. La restituzione della dote poteva
essere evitata se il divorzio rientrava in uno dei casi previsti dalla
legge[7].

La dote era amministrata dal marito come parte del patrimonio di famiglia;
egli però non ne poteva disporre liberamente e legalmente la dote doveva
essere mantenuta separata in quanto ci si aspettava fosse dedicata alla moglie
e ai figli. La moglie aveva diritto alla sua dote alla morte del marito. In
caso di morte della moglie senza figli, la sua dote ritornava alla famiglia di
origine (al padre se ancora vivo, altrimenti ai fratelli) mentre in presenza
di figli, andava divisa equamente tra loro ma non tra eventuali altri figli
del marito da parte di altre donne[6].

Nella antica Grecia la dote poteva essere dote “diretta” se costituita da beni
della famiglia della sposa, o “indiretta” se proveniente da regali fatti alla
sposa in occasione del matrimonio. L'ammontare della dote dipendeva dalla
generosità del padre o del fratello e in generale, dipendeva da vari fattori:
la ricchezza di colui che forniva la dote; il numero di fratelli e sorelle; le
convenzioni in uso nel gruppo sociale al quale apparteneva la famiglia sia per
quanto riguardava i beni dati al momento delle nozze che per quanto riguardava
una eventuale eredità che in alcuni contesti era sostituita in tutto o in
parte dalla dote. Oltre al corredo la dote poteva consistere di denaro e
persino di schiavi, indice questo di grande ricchezza del padre della sposa.

La dote era vincolata: né il padre, né il tutore, né il marito o la donna
stessa potevano disporne legalmente poiché garantiva la sopravvivenza della
moglie anche nel caso di divorzio o vedovanza[8].

L'uso di trasmettere alcuni beni con il matrimonio è sancito nel diritto
romano con lo scopo duplice di indennizzare la donna che uscendo dalla
famiglia di origine perdeva il diritto all'eredità paterna, e di contribuire
alle spese del matrimonio.

Il Codice Giustinianeo del VI secolo la rese obbligatoria; questo istituto,
seppure modificato, sopravvisse in Italia fino al 1975, quando, con la riforma
del diritto di famiglia, fu vietato.

Tradizionalmente in Italia nelle società contadine la dote era costituita da
una cassapanca contenente il corredo che doveva consistere di un certo numero
di lenzuola, tovaglie, piatti, bicchieri ed altre suppellettili per la casa.

Nel 1960 è stato emanato il _Dowry Prohibition Act_ legge che vieta in India
l'estorsione coniugale[9], pratica tutt'oggi diffusa.

In India, la dote è chiamata _Dahej_ in Hindi, e _Jahez_ in arabo (derivato
dall'islamico _Jahez-e-fatimi_ )[10]. In alcune zone della parte più orientale
dell'India, la dote è chiamata _Aaunnpot_[11]. La dote consiste nel pagamento
di contanti o nel conferimento di regali da parte della famiglia della sposa
alla famiglia dello sposo, in previsione del matrimonio. Esso può includere
contanti, gioielli, elettrodomestici, mobili, biancheria da letto, stoviglie,
utensili, auto e altri oggetti per la casa che aiutano i neo-sposi ad iniziare
la propria coabitazione.

In India, il sistema dote comporta un notevole impegno finanziario per la
famiglia della sposa. Il pagamento della dote è ora vietato dalla legge sulla
proibizione della dote del 1961 nel diritto civile indiano, alla cui
aprovazione seguirono le sezioni 304b e 498a del codice penale indiano (IPC).
Nonostante le leggi anti-dote in India, essa è ancora una pratica illegale
comune. Altre leggi che tentano di affrontare il problema, includono _Dowry
and Bridal Gifts Restrictions Rules, 1976_ ed il _Dowry Prohibition
(Maintenance of Lists of Presents to the Bride and Bridegroom) Rules, 1985_ ,
che sono destinati a documentare i regali e fornire evidenza di prova nel caso
in cui si verifichi successivamente l'accusa di reati commessi nei confronti
della sposa.

La dote in India non è limitata agli indù o ad una religione specifica. al
contrario, rimane una prassi sociale diffusa. Gli islamici classificano la
_jahez_ in due categorie: la prima comprende alcuni articoli essenziali per
l'aspetto esteriore della sposa e per la vita coniugale. La seconda tipologia
è costituiao da beni di valore, vestiti, gioielli, denaro per la famiglia
dello sposo, che è determinata a seguito di contrattazione. Il jahez spesso
supera di gran lunga il costo del _baraat_ e del banchetto matrimoniale. Il
jahez è a sua volta cosa distinta dal pagamento in contanti come _Mahr_
(controdote) imposti dalla _Shari'a_ islamica[10].  
Sebbene da decenni l'india abia approvato delle leggi per contrastare la
pratica della dote, esse sono state oggetto di critiche per la scarsa
efficacia[12]. La tradizione della dote e il suo corollario di sangue
continuano ad essere fuori controllo in vaste regioni dell'India, suggerendo
l'opportunità di ulteriori interventi normativi in materia[13].

In India, si uccide ancora a causa di una dote ritenuta insufficiente, al
culmine di una serie di abusi da parte della famiglia del marito[14].

Con la riforma del diritto di famiglia del 1975[15] il nuovo testo del Codice
civile dispone[16] il divieto di costituzione di dote, sentita come un
retaggio del passato[17].

Altri progetti

