Il **Denali** (IPA: [dɪˈnɑːli]) è una montagna degli Stati Uniti situata in
Alaska: con i suoi 6190 metri d'altezza s.l.m.[1], è la più alta del Paese e
dell'intero continente nordamericano nonché la terza al mondo per prominenza.

Fa parte della grande catena dell'Alaska, un arco montuoso di 960 km che si
estende attraverso la parte sudorientale dello stato.

Tra il 1917 e il 31 agosto 2015 ebbe il toponimo ufficiale di **McKinley**[2],
in omaggio a William McKinley, 25º presidente degli Stati Uniti.

Il monte era chiamato _Denali_ ("grande montagna") dai nativi athabaskani e
tale nome era riconosciuto ufficialmente anche dallo stato dell'Alaska; fu
ribattezzato "Monte McKinley" nel 1896 in supporto all'allora candidato alla
presidenza statunitense William McKinley, poi eletto nello stesso anno. Il 31
agosto 2015 il presidente Barack Obama ha scelto di ripristinare il toponimo
originario "Denali"[3].

Il monte Denali presenta un profilo più largo e graduale rispetto a quello
dell'Everest, e tuttavia appare maggiormente prominente rispetto all'ambiente
circostante. Infatti il Monte Everest, benché molto più alto in termini
assoluti (8848 m sopra il livello del mare), si eleva al di sopra
dell'altopiano tibetano, posto a circa 5200 m, sicché il dislivello tra la
base e la vetta della montagna risulta pari a circa 3600 m. La base del Denali
al contrario poggia su un altopiano elevato in media 700 m, conferendo alla
montagna un dislivello effettivo di 5400 m.

Tale caratteristica non deve però essere confusa con la prominenza
topografica: quella del Denali è pari a 6138 m (quasi quanto la sua altezza),
calcolata tra la vetta della montagna e l'istmo di Panama (56 m). In base a
questo criterio, la montagna è la terza vetta più prominente del pianeta dopo
l'Everest e l'Aconcagua.

La prima ascesa del Denali (al tempo denominato Monte McKinley) risale al 7
giugno 1913, e fu compiuta da una spedizione guidata da Hudson Stuck. In
precedenza, nel 1903, Frederick Cook aveva sostenuto di aver scalato per primo
il monte, ma non si hanno sufficienti prove dell'impresa. Nel 1947, Barbara
Washburn fu la prima donna a raggiungerne la vetta.

L'impresa alpinistica considerata di maggior rilievo fu quella compiuta nel
1961 dalla spedizione italiana guidata da Riccardo Cassin, che riuscì a salire
per la prima volta l'immensa parete sud della montagna[4][5].

La prima ascesa femminile in solitaria risale al 1982 e fu effettuata
dall'alpinista italiana Miri Ercolani. Dopo aver raggiunto la vetta il 21
luglio iniziò la discesa ma, a quota 3000 metri, in prossimità del passo
Kahiltna fu sorpresa dal maltempo (temperature intorno a -30 °C e visibilità
pari a zero) e dovette scavare nella neve per crearsi un riparo. Solo tre
giorni dopo fu in grado di riprendere la discesa; nel frattempo era riuscita a
idratarsi e a nutrirsi adeguatamente commettendo però l'errore di non
togliersi mai gli scarponi per controllare i piedi e indossare calze asciutte.
Quando arrivò al campo base (2000 metri) intorno alle 14.00 del 27 luglio
trovò ad aspettarla Thomas Lowell del _Talkeetna Air Taxi_. Una volta arrivata
nella piccola cittadina si rese conto di avere entrambi gli alluci dei piedi
congelati. Il 28 di luglio lo stesso Lowell la condusse al Providence Hospital
di Anchorage perché ricevesse cure adeguate.

Oggigiorno la montagna viene scalata regolarmente, anche se costituisce
un'impresa ad alto rischio a causa delle bassissime temperature che vi si
registrano (spesso al di sotto dei -40 °C), delle copiose nevicate, del
connesso rischio valanghe e delle poche ore di luce giornaliere (data la
vicinanza della montagna con il circolo polare artico) qualora l'ascesa venga
effettuata in inverno.

Il 7 giugno del 2014, in 11 ore e 48 minuti, lo scialpinista catalano Kílian
Jornet i Burgada ha stabilito il record di ascesa e discesa in solitaria,
battendo il precedente record del 2013 detenuto da Ed Warren di 16 ore e 46
minuti. L'atleta, partendo dal campo base situato a quota 2 000 m, ha
impiegato 9 ore e 45 minuti per raggiungere la cima, seguendo in gran parte la
via Rescue Gully. La discesa è avvenuta con gli sci sulla medesima via.[6]

Altri progetti

