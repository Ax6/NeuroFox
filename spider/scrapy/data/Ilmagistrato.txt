_**Il magistrato**_ è un film del 1959 diretto da Luigi Zampa.

Il giovane magistrato Andrea Morandi è stato da poco trasferito in un'altra
città quando gli affidano la sua prima inchiesta, relativa all'aggressione
subìta nel porto da un dirigente della compagnia dei lavoratori portuali,
ricoverato in gravi condizioni in ospedale. Morandi, per il suo soggiorno in
città, prende alloggio presso la famiglia Bonelli, composta dal padre, Luigi,
dalla moglie Emilia e dai due figli Luciano e Carla. Tale sistemazione
contribuisce alle condizioni economiche non certo floride della famiglia, che
sono frutto di tensioni tra i due coniugi, dato che Emilia rimprovera a Luigi
la sua scarsa ambizione negli affari. Come se non bastasse, Luigi viene
licenziato dalla società assicuratrice per cui lavora.

L'inchiesta sulla aggressione fa emergere la responsabilità di Orlando, un
disoccupato che non accetta di dover pagare una tangente per poter essere
assunto, come invece hanno già fatto molti suoi colleghi. Egli tenta di
fornire un alibi, che però cade di fronte alla testimonianza di una donna
proprietaria di un bar, e così viene arrestato. Il magistrato è commosso dal
racconto di Maria, la fidanzata di Orlando, sulle condizioni di estremo
bisogno in cui la coppia si trova. Cerca quindi di convincere i colleghi
dell'accusato ad ammettere il pagamento delle tangenti, in modo da alleggerire
la posizione dell'accusato, ma gli uomini, impauriti, negano. Dopo qualche
tempo l'aggredito muore e l'accusa si aggrava.

Mentre Luciano Bonelli si dedica al suo lavoro di giornalista, sua sorella, la
diciassettenne Carla, viene spinta dalla madre, frustrata dalla modesta
condizione economica del marito, ad accettare la corte del giovane Pierino
Lucchi, rampollo di una delle più facoltose famiglie della città, con la quale
spera di potersi imparentare. Ma la ragazza si invaghisce del magistrato
Morandi, con cui tenta, inutilmente, degli approcci.

La famiglia Lucchi interviene per bloccare ogni contatto tra Carla ed il
figlio Pierino, promettendo a Luigi Bonelli di trovargli un lavoro se
convincerà la figlia a desistere. Ma l'uomo, succube delle pretese della
moglie, lo rifiuta. I due giovani continuano a vedersi di nascosto, ma quando
Carla chiede a Pierino di sposarla, lui si tira indietro. Nel frattempo
Luciano, stanco delle tensioni famigliari, decide di andarsene e si
trasferisce a Roma, per il suo lavoro di giornalista.

Delusa ed irrequieta, Carla avvia una relazione con Ugo, un affarista senza
scrupoli, diventato ricco con il contrabbando. Luigi, di fronte alla
situazione di povertà che è causa del disprezzo della moglie e
dell'allontanamento del figlio, accetta di lavorare per Ugo, facendogli in
pratica da prestanome. La promessa di soldi facili sembra rasserenare i
Bonelli, tanto che Emilia chiede al magistrato di lasciare la camera, non
avendo più bisogno del denaro dell'affitto.

Circa un anno dopo Luigi viene coinvolto in un'inchiesta sugli affari di Ugo e
scopre la relazione tra Ugo e Carla. Rendendosi conto del fallimento della sua
vita, e capendo che Ugo gli ha dato una mano solo per poter sedurre Carla, si
suicida aprendo il rubinetto del gas di casa, provocando così anche la morte
della moglie e della figlia.

Il giudice Morandi, sconvolto, presenta le proprie dimissioni al procuratore,
che tenta di dissuaderlo. Ma egli si dimostra irremovibile, perché convinto
che le leggi che lui deve applicare non sono idonee a rendere giustizia. Non
se la sente di condannare del tutto Orlando e non ha saputo far nulla per
evitare la drammatica fine dei Bonelli. Sarà però un incontro con Maria a
fargli cambiare idea, perché la ragazza gli manifesta con grande dignità il
suo amore per Orlando, nonostante egli sia in prigione. Morandi capisce che
deve battersi per la giustizia e decide di approfondire l'inchiesta, senza più
dimettersi.

Il film è stato girato in gran parte a Genova. Nelle riprese esterne si
scorgono alcuni scorci della città: all'inizio si vede il palazzo Ducale, sede
in quegli anni del Tribunale. Altre scene sono state riprese in corso Aurelio
Saffi, sui moli del bacino delle Grazie, in piazza Matteotti, ed alla stazione
ferroviaria di Genova Piazza Principe. Altri esterni sono stati girati in
Spagna, a Madrid Possiamo trovare El Madrid de los Austrias, Mercado de San
Miguel, Templo de Debod, Jardines de Sabatini.[1]

La pellicola ha incassato 133 milioni di lire dell'epoca.[1]

Il film ebbe una moderata accoglienza dalla critica.

Nel film ci sono due frasi significative e tipiche della realtà genovese:
quando il Commissario di PS dice al Magistrato che indaga sull'aggressione che
_"il porto è una matassa"_ e quando la madre di Pierino, riferendosi alle
famiglie ricche, dice a Luigi che _"noi qui siamo abituati a sposarci tra di
noi"_.

