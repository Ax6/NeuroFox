Coordinate: 51°45′40.13″N 1°15′12.19″W﻿ / ﻿51.761147°N 1.253386°W51.761147;
-1.253386

L' **Università di Oxford** (in inglese: _University of Oxford_ ) è la più
antica università del mondo anglosassone, la quarta università più antica
d'Europa, dopo le tre antiche università italiane di Parma, Bologna e Padova[
_senza fonte_ ].

Talora si usa l'espressione Oxbridge per riferirsi allo stesso tempo sia
all'università di Oxford sia all'Università di Cambridge.

La data di fondazione dell'università è incerta[3] e potrebbe essere avvenuta
a più riprese in diverse occasioni, ma esistono prove della presenza di un
centro di studio e insegnamento almeno a partire dal 1096.[4] Quando Enrico II
d'Inghilterra proibì agli studenti inglesi di studiare all'Università di
Parigi nel 1167, indusse molti eruditi inglesi a tornare in patria, facendo
così crescere Oxford molto rapidamente. Nel 1188, lo storico Gerardo del
Galles fece una lettura pubblica per assemblare gli studenti oxoniensi, e due
anni dopo, nel 1190, arrivò il primo studente straniero: Emo di Friesland. La
fondazione della prima residenza per gli studenti (i futuri «college») e
l'istituzione del ruolo del _Chancellor_ (avvenuta nel 1201) risalgono proprio
a tale periodo.

A seguito dell'esecuzione capitale di due studenti accusati di aver commesso
dei crimini nel 1209, l'università fu smantellata, dando origine alla
fondazione dell'università di Cambridge.[5][6]

In questi anni, gli studenti di Oxford erano soliti dividersi in due fazioni,
in base alla nazione di provenienza, in rappresentanza del Nord (che riuniva
gli Scozzesi, o più generalmente coloro che provenivano da una regione al di
sopra del fiume Trent) e del Sud (che comprendeva gli irlandesi, i gallesi, e
coloro «al di sotto del Trent»).[7][8] Negli anni successivi, le origini
geografiche continuarono ad influenzare l'adesione ad una confraternita o
all'altra da parte di molti studenti, quando divenne d'uso comune
l'appartenenza ad un college. In aggiunta a questo, nella metà del tredicesimo
secolo ad Oxford si insediarono numerosi ordini religiosi, fra cui i
domenicani, i francescani, i carmelitani, e gli agostiniani, acquisendo
notevole influenza, e aprendo residenze per gli studenti.[9]

Nello stesso periodo, pure alcuni benefattori privati iniziarono a fondare
college per gli studenti che si autogestivano. Tra i primi a cavalcare questo
filone vi furono Guglielmo di Durham, che nel 1249 fondò lo University
College, e John Balliol, cui venne dedicato l'odierno Balliol College. Un
altro benefattore, Walter de Merton, fissò una serie di regole e norme da
rispettare nelle comunità di college:[10][11] in tal senso, il suo Merton
College divenne d'esempio per gli insediamenti simili a Oxford, superando
addirittura i confini dell'Oxfordshire ed influendo anche sull'università di
Cambridge.[12] In seguito, un crescente numero di studenti iniziò a risiedere
nei college, abbandonando quindi le residenze tenute dalle comunità religiose.

Nel 1333-34 vi fu il tentativo di alcuni studenti di fondare una nuova
accademia presso Stamford, nel Lincolnshire; tale progetto fu bloccato dalle
università di Oxford e Cambridge, con l'assenso del re Edoardo III. Fu così
che Oxford e Cambridge divennero le uniche università sul suolo albionico:
questo vero e proprio duopolio accademico, del tutto insolito nell'Europa
occidentale, venne spezzato solamente negli anni 1820.[13][14]

Il pensiero rinascimentale aveva trovato terreno fertile a Oxford, sin dalla
fine del XV secolo. Tra i docenti di questo periodo, particolarmente degni di
nota sono William Grocyn, che contribuì alla grande riscoperta della lingua
greca in quegli anni, e John Colet, noto per i suoi studi biblici.

Con la Riforma protestante numerosi furono i docenti oxoniensi che, ricusando
siffatta obbedienza, fuggirono dall'Inghilterra per trovare riparo in altri
atenei, primo tra tutti quello di Douai.[15] In questo modo, i metodi di
insegnamento vennero rinnovati: venne infatti abbandonata la filosofia
cristiana medievale, e abbracciate le nuove istanze rinascimentali. In questi
anni, fra l'altro, i vari collegi subirono molteplici perdite finanziarie e
confische di terreni, proprio a causa del clima religioso tesissimo.

Nel 1636, il Cancelliere William Laud, arcivescovo di Canterbury, codificò per
la prima volta gli statuti dell'università; questi, per la maggiore, rimasero
in vigore sino alla metà dell'Ottocento. Gli influssi di Laud furono
fondamentali anche per lo sviluppo della stampa universitaria, cui concesse
numerosi privilegi, e della Biblioteca Bodleiana.

L'università fu anche un centro di raduno dei monarchici nell'ambito della
guerra civile inglese (1642–1649), mentre la città favoriva la causa perorata
dai cosiddetti _Roundhead_. Ciononostante, già a partire dalla metà del
Settecento l'Università iniziò ad assumere una posizione di neutralità
rispetto alle varie fazioni politiche in contrasto.

Durante l'Ottocento, l'Università conobbe la nascita del movimento di Oxford
(1833–1845), che trovò in John Henry Newman uno dei maggiori esponenti. In
questo modo, l'influenza delle università riformate in Germania oltrepassò la
Manica, attraverso l'impulso di figure quali Edward Bouverie Pusey, Benjamin
Jowett e Max Müller.

Questo, per il resto, fu un periodo di grandi riforme. Fu sostituito l'esame
orale d'ammissione con una prova scritta; vi fu finalmente anche maggiore
tolleranza verso i dissenzienti inglesi, e vennero addirittura fondati quattro
college femminili. Per di più, nonostante il tradizionale interesse da sempre
rivolto verso le materie umanistiche, in questi anni le discipline
scientifiche incominciarono ad assumere un rilievo sempre maggiore, mantenuto
sino ai giorni nostri.

Nel 1914, poco prima dello scoppio della prima guerra mondiale, a Oxford vi
erano più di tremila non laureati (studenti _undergraduate_ ) e circa cento
laureati (i cosiddetti _graduate_ ). La Grande Guerra lasciò un segno profondo
nell'Università: gli studenti caduti per cause riconducibili al conflitto
furono in totale 2.716 (il 18,36% del totale).[16] In questi anni, gli spazi
accademici vennero messi a servizio dei militari feriti, trasformandosi in
questo modo in un ospedale diffuso.[17]

L'elenco dei grandi maestri dell'università di Oxford è davvero lungo, e
include molte personalità politiche, e insigni studiosi di letteratura,
scienze, e medicina.

L'università non dispone di una cittadella universitaria; al contrario, i vari
college, dipartimenti, alloggi sono sparsi disordinatamente nel centro della
città. L'unica area a ricordare molto da vicino il concetto di «campus» è la
Science Area, ovvero il complesso dei dipartimenti scientifici.

Il patrimonio architettonico dell'Università è vastissimo: tra le strutture
più suggestive ed iconiche, vi sono la Radcliffe Camera, lo Sheldonian
Theatre, usato per concerti, spettacoli, e cerimonie ufficiali, e le
Examination Schools, dove hanno luogo gli esami ed alcune _lectio
magistralis_.

Gli University Parks sono un parco cittadino di 28 ettari ubicato nel nord-est
della città. Il parco pone a dimora numerose specie arboree, alcune delle
quali sono anche esotiche; inoltre, è sede di diversi impianti sportivi, per
ospitare partite ufficiali e non, e di un'area che prende il nome di «Genetic
Garden», un giardino sperimentale creato per indagare i processi evolutivi.

L'Orto botanico, antistante la High Street, è il più antico giardino botanico
della Gran Bretagna. Nato nel 1621 per la coltivazione delle piante
medicinali, l'Orto si estende su una superficie di 1,8 ettari e contiene oltre
8,000 specie vegetali, costituenti il 90% delle famiglie di piante superiori.

L'Università possiede anche altre aree verdi pure aperti al pubblico, fra le
quali il bosco di Bagley ed i Christ Church Meadow.

A capo dell'università vi è il _Chancellor_ , il «Cancelliere», o rettore: il
_Chancellor_ attualmente in carica è Chris Patten. Il rettore, che rappresenta
una figura meramente simbolica (non viene infatti coinvolto nelle questioni
universitarie d'ogni giorno), viene nominato a vita dalla Convocation, un
organo collegiale formato da tutti i laureati all'Università.[18]

Il _Vice-Chancellor_ (vicerettore), al 2015 Andrew D. Hamilton,[19] è _de
facto_ l'organo al vertice dell'università, e resta in carica per quattro
anni. Un gradino al di sotto vi sono due _proctors_ , nominati annualmente su
base rotativa da due dei vari college. Il compito dei _proctors_ è quello di
verificare il pieno rispetto delle norme universitarie: ciò significa
accertarsi sulla sicurezza e il comfort degli studenti, ma anche occuparsi
delle questioni disciplinari o dei procedimenti più strettamente burocratici.

Per essere membro dell'Università, uno studente deve appartenere ad un
collegio, o ad una residenza privata permanente ( _hall_ , o PPH); sono attivi
in totale 38 collegi e sei _hall_ , ciascuno con una propria organizzazione
interna.[20] Non in tutti i collegi sono disponibili tutti i corsi di studio,
ma l'offerta formativa da loro proposta rimane comunque molto ampia.

I collegi sono i seguenti:

Le sei _Permanent Private Halls_ sono:

Si stima che, nel 2011/12, la ricchezza totale dell'università fosse intorno a
1.016 milioni di sterline, dei quali 361 milioni distribuiti fra i vari
collegi; le principali fonti di guadagno sono stati i soldi messi a
disposizione dal governo britannico sotto forma di sussidi per la ricerca
(£409m), i finanziamenti all'insegnamento (£204m), e le rette scolastiche
(£173m).

Altri progetti

