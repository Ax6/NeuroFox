_**Libero**_ è un quotidiano italiano fondato nel 2000 da Vittorio Feltri, e
da lui nuovamente diretto dal 18 maggio 2016.

Il primo numero del quotidiano esce in edicola il 18 luglio 2000. La testata è
stata disegnata dal grafico Franco Bevilacqua e il nuovo quotidiano si colloca
nell'area del centro-destra. Come ha scritto Oscar Giannino (2007):

«Molti dei nostri lettori comprano _Libero_ e _Libero mercato_ perché ci
trovano una voce fuori dal coro e dai partiti, ma a favore di una visione
nettamente liberale e liberista, antitassaiola e antisprechi pubblici,
diffidente di ogni eccesso partitico [...], oltre che diffidente degli eccessi
della magistratura, quando poi la giustizia e la sicurezza per i cittadini
qualunque non sono garantiti.»

L'organico è costituito da venti giornalisti professionisti e altrettanti
praticanti. Tra i professionisti, Renato Farina e Luigi Santambrogio. Questi
ultimi costituiscono, insieme con il direttore, lo “stato maggiore” del
quotidiano. Gianluca Marchi è il caporedattore centrale; Mattias Mainiero
guida la redazione romana (incarico assolto nei primi anni). Nel 2001 giunge
in redazione, proveniente dal settimanale «Panorama», Alessandro Sallusti.
Salirà tutti i gradini della gerarchia fino a diventare direttore. In
occasione dei Fatti del G8 di Genova _Libero_ tocca la vetta delle 70.000
copie vendute[2].

Nel marzo 2005 Libero lancia una raccolta di firme affinché il Presidente
della Repubblica nominasse Oriana Fallaci senatrice a vita, raggiungendo la
quota di 75.000 firme[3]. Nel 2006 _Libero_ ha sostenuto il movimento dei
Riformatori Liberali di Benedetto Della Vedova, minoranza radicale passata al
centro-destra. Vittorio Feltri è uno dei firmatari del loro manifesto[4].

Nello stesso anno il quotidiano pubblica un "falso" dossier di Renato Farina,
preparato dal Sismi, secondo cui Romano Prodi avrebbe autorizzato, come
Presidente della Commissione Europea, le '"consegne extralegali" della CIA in
Europa, come nel caso di Abu Omar. Per tale dossier Farina viene condannato a
sei mesi di reclusione per favoreggiamento[5].

Durante la campagna elettorale del 2006 _Libero_ raggiunge le 100.000 copie di
vendita media mensile, grazie anche all'annuncio del _Corriere della Sera_ ,
primo quotidiano italiano, di schierarsi a favore di una delle due coalizioni
in campo, L'Ulivo[6].

Dal 1º gennaio 2007 al 15 luglio 2008 Alessandro Sallusti assume la carica di
direttore responsabile, con Vittorio Feltri direttore editoriale. Le pagine di
economia diventano un dorso allegato al giornale, con una propria testata,
_Libero mercato_ , ed un proprio direttore, Oscar Giannino. Il progetto
termina nel febbraio 2009, quando si interrompe la collaborazione di Giannino
al quotidiano.

Nel febbraio 2007 sono stati arrestati alcuni membri di una cellula delle
Brigate Rosse con l'accusa di aver progettato un attentato terroristico alla
sede di _Libero_. Secondo tale accusa, dopo ripetuti appostamenti i neo-
brigatisti Ghirardi e Latino intendevano compiere un attentato incendiario per
il giorno di Pasqua con «benzina e acido da versare dentro»[7].

Nell'agosto 2009 Vittorio Feltri, direttore editoriale del quotidiano
ininterrottamente dalla sua fondazione (dal 15 luglio 2008 anche direttore
responsabile), e Alessandro Sallusti lasciano per andare al Giornale,
quotidiano concorrente. Viene nominato direttore Maurizio Belpietro,
proveniente da «Panorama».

Dal novembre del 2009 il quotidiano è consultabile online nella versione
uguale al formato cartaceo. Dal 26 ottobre 2015 il quotidiano esce anche il
lunedì, passando da sei a sette uscite settimanali.

Tra il 21 dicembre 2010 e il 3 giugno 2011 Feltri è di nuovo direttore
editoriale del quotidiano, lasciando poi la direzione a Belpietro.

La direzione di Belpietro è caratterizzata da un forte calo delle copie
vendute, che calano di più del 70% nel periodo tra il 2011 ed il 2016, fino a
toccare il minimo storico nel 2017. Nel maggio 2016 l'editore Angelucci
rimuove Belpietro dalla carica di direttore, richiamando al suo posto Feltri.
In seguito a ciò, Belpietro lascia _Libero_ insieme ad alcuni giornalisti
della redazione e fonda il quotidiano _La Verità_.[8][9]

Nel 2018, dopo diversi anni di perdite, si assiste ad una crescita delle copie
vendute [10][11].

Tra maggio 2007 e febbraio 2009 _Libero_ è uscito con un doppio dorso.
L'edizione principale era accompagnata, in abbinamento obbligatorio, da
_LiberoMercato_ , inserto economico-finanziario. In seguito l'inserto è stato
inserito all'interno del quotidiano.

Nel marzo 2011 _Libero_ ha distribuito gratuitamente, in 30 fascicoli
allegati, i falsi «Diari di Mussolini». L'iniziativa fu presa 4 anni dopo la
presunta scoperta dei diari da parte di Marcello dell'Utri, che raccontò di
averli ricevuti dai figli di un partigiano deceduto del quale si rifiutò di
rivelare il nome[14].

Dall'8 gennaio 2012 al 15 maggio 2016, per un totale di 216 numeri, _Libero_
ha ospitato ogni domenica un inserto satirico denominato _LiberoVeleno_ ,
fondato e diretto da Francesco Borgonovo e Alessio Di Mauro. A _LiberoVeleno_
hanno collaborato fra gli altri Giuseppe Pollicelli, Walter Leoni, Maurizio
Milani, Ottavio Cappellani, Gemma Gaetani e Stefano Pisani.

Nel 2003 _Libero_ ha chiesto ai proprietari del bollettino _Opinioni Nuove_ di
prendere in affitto la testata. Il quotidiano è diventato ufficialmente il
supplemento dell'organo ufficiale del Movimento Monarchico Italiano. In questo
modo ha potuto beneficiare di 5.371.000 euro come finanziamento pubblico agli
organi di partito[18], secondo quanto previsto dalla Legge 7 marzo 2001, n.
62[19].

Il d.P.R. 7 novembre 2001, n. 460 ha favorito la trasformazione in cooperative
per tutte le imprese che intendono chiedere finanziamenti pubblici. Nel 2004
_Libero_ ha acquistato la testata _Opinioni Nuove_ e si è poi trasformato in
cooperativa di giornalisti. Nei sette anni che intercorrono dal 2003 al 2009,
_Libero_ ha beneficiato di contributi pubblici per 40 milioni di euro[20]. Nel
2006 il quotidiano ha chiuso il bilancio con profitti per 187 000 euro[16].

Nel febbraio 2011, l'Autorità per le garanzie nelle comunicazioni (Agcom) con
la delibera 63/11/CONS[21], ha sanzionato il senatore Antonio Angelucci per
omessa comunicazione di controllo per i giornali «Opinioni Nuove Libero
Quotidiano» («Libero») e «Il Nuovo Riformista». La Commissione Consultiva
sull'editoria presso la Presidenza del Consiglio, preso atto della sanzione
comminata dall'Agcom, ha stabilito che i due quotidiani dovranno restituire i
circa 43 milioni di euro di contributi percepiti negli anni 2006-2010[22].

Diverse volte Libero si è fatto notare per i suoi titoli irriverenti, forti,
di carattere populista; essi sono espressione dei sentimenti anti-grillini,
anti-sinistra (soprattutto il PD a governo nella XVII legislatura) e anti-
immigrati tipici della fascia d'utenza dei lettori del giornale. Alle diverse
critiche che ne sono scaturite, il direttore Vittorio Feltri ha risposto con
queste parole: "Noi non insultiamo nessuno, noi registriamo la realtà. La
raccontiamo per quello che è, punto e chiuso”[23], anche se le accuse di
disinformazione, di cui si parla nel prossimo paragrafo, sembrano in parte
smentire questa risposta.

Il 14 novembre 2015, all'indomani degli attacchi terroristici di Parigi, il
quotidiano titolò sulla prima pagina _Bastardi islamici_[24], scatenando
numerose polemiche, soprattutto tra la comunità musulmana. Il giorno dopo,
Maurizio Belpietro, all'epoca direttore del giornale, si difese dicendo
testuali parole: "È come se un cattolico uccidesse delle persone e qualcuno
scrivesse bastardi cattolici, ci è stato obiettato. Non tutti gli islamici
sono terroristi, non tutti i cattolici sono persone pacifiche. Vero. Ma noi
non abbiamo scritto che tutti gli islamici sono terroristi né lo abbiamo
pensato (...) Noi non abbiamo insultato gli islamici in generale. Noi abbiamo
scritto: Bastardi (sostantivo) islamici (aggettivo). La lingua italiana è
chiara, non lo è solo per chi è in malafede e non vuole vedere la
realtà."[25]. Tuttavia, a seguito di tale avvenimento, Belpietro venne
rinviato a giudizio nel marzo 2017 dal tribunale di Milano con l'accusa per
istigazione all'odio razziale. Nel dicembre dello stesso anno venne assolto,
in quanto il fatto non costituisce reato[26][27].

Il 23 gennaio 2019 il quotidiano pubblicò sulla prima pagina il titolo _Calano
il fatturato e il Pil ma aumentano i gay,_ scatenando non poche polemiche.[28]
Il 18 aprile 2019 il quotidiano derise l’incontro tra Papa Francesco e la
giovane ambientalista svedese Greta Thunberg, suscitando notevole
indignazione.

Il 29 settembre 2000 _Libero_ pubblica fotografie pornografiche di minori
giudicate _impressionanti e raccapriccianti_ che costano a Vittorio Feltri un
provvedimento di censura da parte dell'Ordine dei giornalisti[29][30][31][32].

Il 30 gennaio 2016 il quotidiano pubblica l'articolo _L’Islam si evolve: dal
burqa alla museruola_ , a cura di Souad Sbai[33], dove viene riportata la
notizia della diffusione nel mondo islamico di una sorta di "museruola per
donne" , definita nell'articolo come "un attrezzo per azzittire e umiliare"
introdotta da sedicenti fondamentalisti salafiti. Nonostante le immagini
presenti nell'articolo siano autentiche la notizia si rileva manipolata se non
una vera e propria bufala[34]; infatti non si tratta di "museruole" ma di
maschere boregheh, oggetto tradizionale utilizzato dal popolo dei Bandari,
originariamente con lo scopo di simulare dei baffi probabilmente per
disincentivare gli abusi degli schiavisti che si aggiravano per i villaggi.
L'articolo inoltre contiene altri errori come l'attribuzione delle maschere ai
salafiti, ramo ortodosso del sunnismo quando invece la maggioranza dei Bandari
è sciita e vive nell'Iran meridionale.[35]

Il 31 marzo 2016 pubblica in prima pagina l'articolo _Il Comune che vieta la
minigonna: vergognosa sottomissione all'islam_ , poi ripreso anche da _Il
Giornale_[36], dove viene riportata la notizia che nel municipio di Amsterdam
di Nieuw West nei Paesi Bassi è stato vietato alle donne di girare in
minigonna in pubblico per evitare di offendere o irritare gli immigrati
musulmani.[37] La notizia viene in seguito smentita da altri giornali[38][39],
dove viene dichiarato che il divieto della minigonna non ha nulla a che fare
con l'Islam ma è solo parte di un codice di abbigliamento a cui sono
sottoposti i dipendenti pubblici.[40]

La testata ha negato in più occasioni il problema del riscaldamento
globale[41][42] asserendo invece che la temperatura della Terra si stia
abbassando invece che alzando.[43]  
Il 18 aprile 2019, in occasione della visita di Greta Thunberg a Papa
Francesco, Libero esce con una prima pagina provocatoria dedicata
all'attivista sedicenne contro il cambiamento climatico.[44][45].

La diffusione di un quotidiano si ottiene, secondo i criteri dell'ADS, dalla
somma di: Totale Pagata + Totale Gratuita + Diffusione estero + Vendite in
blocco.

Dati Ads \- Accertamenti diffusione stampa.

Altri progetti

