_**Mamma mia, che impressione!**_ è un film del 1951 diretto da Roberto
Savarese con Alberto Sordi, Giovanna Pala, Carlo Giustini, Frank Colson e
altri. Il soggetto è a cura di Alberto Sordi che stende la sceneggiatura
coadiuvato da Cesare Zavattini. La produzione vede associati Sordi e De Sica
con la PFC (Produzione Film Comici), che ebbe breve vita considerati gli
scarsi ricavi della pellicola.

Vittorio De Sica è intervenuto così tante volte nella direzione del film da
finire per dirigerlo lui stesso.

È il primo film di Sordi da protagonista assoluto.

Alberto è un giovane biondissimo, dai modi effeminati ed infantili; sciocco,
al limite della stupidità; invadente con il prossimo, ma timidissimo con la
signorina Margherita, di cui è follemente innamorato. Vive solo, frequenta
l'oratorio della parrocchia di Don Isidoro e si guadagna da vivere vendendo
meccanismi antifurto. Margherita è corteggiata anche da Arturo, giovane
prestante e romantico, con il quale Alberto ingaggia un duello a distanza per
attirare l'attenzione della ragazza.

La sua ingenua sciocchezza lo rende simpatico a Margherita, che pare divertita
dalle sue stramberie; ma lo rende insopportabile agli altri. Dopo una serie di
disavventure Alberto decide di sfidare Arturo sul suo terreno: la _maratonina_
di Roma, gara di marcia di 25 km. Chiede i soldi per l'iscrizione a Don
Isidoro e in cambio gli promette che devolverà l'eventuale vincita di 100 000
Lire per l'acquisto del presepe che da tempo il parroco desidera. Nel primo
giro del tracciato si comporta abbastanza bene, rimanendo nel gruppo di testa;
nel secondo, approfitta della confusione creata da un ingorgo per fare un
pezzo di strada in autobus; nel terzo, sempre bloccato dal traffico e dai
vigili, viene soccorso da Don Isidoro che lo porta in bici fino a pochi metri
dal traguardo, ma lo lascia per errore dalla parte opposta. Così Alberto e
Arturo tagliano il traguardo insieme, ciascuno al comando di un gruppo di
atleti, ma venendo uno da destra e l'altro da sinistra. Ne nasce una rissa e
la corsa viene annullata, con sgomento del parroco. È la fine del sogno:
Margherita rimane col suo Arturo e Alberto torna alla vita di prima.

Gian Luigi Rondi nel Il Tempo, dell'8 aprile 1951, " ..Con questa
melensaggeria, elemento principale della sua psicologia, il nostro giovanotto
condisce ogni azione della sua giornata, e il pubblico, nonostante alla fine
rischi di stancarsi per l'insistenza di certi toni troppo facilmente
farseschi, trova nei suoi gesti dinoccolati e nelle sue assurde peripezie
liete ed immediate occasioni di riso. Il motivo più autentico del suo spasso,
però va ricercato nell'interpretazione di Alberto Sordi cui è stato affidato
l'incarico di portare sullo schermo gli argomenti, i modi, l'umorismo di una
sua nota caratterizzazione radiofonica, quella dei Compagnucci della
Parrocchietta, che pur perdendo vitalità, di freschezza e di arguzia nel
passaggio tra radio e cinema, è parsa raccogliere gli stessi applausi e gli
stessi divertiti consensi. Dal nostro, avremmo preferito dal regista e da
Zavattini, De Sica e Sordi, sceneggiatori una maggiore severità di gusto e una
più intelligente scelta di trovate comiche..".

L'incasso accertato fino al 31 marzo 1959 fu di 90.278.852 L.,circa 46625,14
euro, rappresentando un flop tale da costringere il protagonista a lasciare le
scene per riprendere la carriera radiofonica.Ritornerà in scena nello stesso
anno con Totò e i re di Roma,e l'anno dopo come protagonista in Lo sceicco
bianco di Federico Fellini.

Altri progetti

