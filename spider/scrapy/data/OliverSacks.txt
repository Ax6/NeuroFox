**Oliver Wolf Sacks** (Londra, 9 luglio 1933 – New York, 30 agosto 2015) è
stato un medico, chimico, scrittore e accademico britannico, dal 2012 docente
di neurologia alla New York University School of Medicine. Tra il 2007 e il
2012 è stato docente di neurologia e psichiatria alla Columbia University,
dove tra l'altro era riconosciuto come un _Columbia Artist_. Precedentemente
aveva trascorso diversi anni nella _Albert Einstein College of Medicine_ della
Yeshiva University di New York ed era stato professore esterno all'Università
di Warwick nel Regno Unito.[1].

Sacks è stato autore di numerosi libri _best seller_ ,[2] molti dei quali
hanno per soggetto persone con disturbi neurologici. Il suo libro del 1973
_Risvegli_ fu adattato in un film omonimo nel 1990. Il suo libro _Musicofilia_
fu l'oggetto di un episodio della serie _Nova_ della PBS.

Sacks nacque il 9 luglio 1933 a Londra in Inghilterra, il più giovane di
quattro fratelli di una coppia di ebrei. Il padre Samuel Sacks, morto nel
giugno del 1990, era un dottore in medicina interna[3] e sua madre Muriel
Elsie Landau fu una tra i primi chirurghi donna in Inghilterra[4]. La vasta
famiglia di Oliver vanta la presenza di importanti personalità, come Abba
Eban, statista israeliano, Jonathan Lynn, scrittore e regista, e l'economista
Robert Aumann. All'età di sei anni Sacks fu costretto a fuggire insieme al
fratello da Londra a causa degli attacchi aerei tedeschi, e a rifugiarsi in un
collegio nelle Midlands[4] dove, oltre alla malnutrizione, dovette fare i
conti con le crudeli punizioni subite per mano del preside.[5]

Finita la guerra Oliver lasciò il suo vecchio collegio per iniziare a
frequentare la St. Paul's School a Londra. In questo periodo, come viene
ricordato nella sua biografia _Zio Tungsteno - Ricordi di un'infanzia chimica_
, egli sviluppò un forte interesse per la chimica[6] che durò per tutta la
vita. Giunto il momento della scelta del suo futuro professionale, fu
fortemente influenzato dai suoi genitori che lo portarono a propendere per la
medicina. Entrò così al Queen's College a Oxford[4], dove conseguì il Bachelor
of Arts nel 1954.[7]

Presso la stessa università, nel 1958, si laureò in Medicina e Chirurgia.
Sacks in seguito lasciò l'Inghilterra per trasferirsi prima in Canada e poi
negli Stati Uniti per favorire gli sviluppi della propria carriera. Divenuto
un celebre neurologo, ottenne un posto di lavoro al Mt. Zion Hospital di San
Francisco e all'Università della California (UCLA).[8]

Dopo aver ottenuto il riconoscimento delle sue qualifiche britanniche, Sacks
si trasferì a New York, dove ha vissuto e praticato neurologia dal 1965 nel
Beth Abraham Hospital, nel Bronx.[9] Qui Sacks lavorò con un gruppo dei
sopravvissuti all'encefalite letargica del 1920.[9] Questi pazienti e i
trattamenti a cui il nostro li sottoponeva sono alla base del suo libro
_Risvegli_. Fin dal suo arrivo negli Stati Uniti, Sacks prestò servizio come
neurologo presso diverse case di riposo nella città di New York, gestite dalle
piccole sorelle dei poveri, e dal 1966 al 1991 fu consulente neurologico
presso lo Psychiatric Center nel Bronx.[9] Sono di questi anni anche le
sperimentazioni di Sacks con l'LSD[10]. Negli stessi anni prestò anche
servizio come docente e come medico all'Albert Einstein College of Medicine, e
alla New York University School of Medicine fino al 2007, anno nel quale passò
alla Facoltà di neurologia e psichiatria della Columbia University.[8]

Nel 2012 è tornato però nella New York University School of medicine,
prestando servizio sia come professore di neurologia sia come consulente
neurologico al centro per l'epilessia di New York. Il lavoro di Sacks al Beth
Abraham ha aiutato la fondazione a trovare il luogo dove è stato costruito
l'Institute of Music and Neurologic Function (IMNF), del quale Sacks è stato
consulente medico.[11] L'istituto lo onorò nel 2000 assegnandogli il primo
_Music Has Power Award_ ,[12] premio che Sacks riottenne nel 2006 per
celebrare "i suoi 40 anni di servizio al Beth Abraham e per il suo grande
contributo a supporto alla _music therapy_ e all'effetto che la musica provoca
al cervello umano."[13] Sacks è restato consulente neurologico alla piccole
sorelle dei poveri e ha continuato ad esercitare la propria professione
all'Istituto di neuroscienze e al New York Botanical Garden.

Durante la sua vita Sacks ha sofferto di prosopagnosia, malattia che causa
difficoltà nel riconoscere i visi delle persone.[14] Sacks ha spesso parlato
pubblicamente delle sue patologie, anche di quelle più particolari. Nel
dicembre del 2010, ad esempio, ha descritto come perse la visione binoculare
l'anno precedente a causa di un tumore maligno che ha colpito il suo occhio
destro.[14] Questa perdita viene descritta anche nel suo libro L'occhio della
mente, pubblicato nell'ottobre del 2010.[15]. In altre due occasioni Sacks si
racconta al pubblico, in un'intervista con Leslie Stahl in un episodio di 60
Minutes, nel marzo del 2012, dove ha parlato delle sue difficoltà con la
prosopagnosia e nel documentario della BBC _Imagine_ del 28 giugno 2011.[16]

Sacks non si è sposato[17] attribuendone inizialmente le ragioni alla
timidezza, che inquadra come una patologia.[18] Solo nel 2015, mediante la sua
autobiografia _On the Move: A Life_ dichiarò di essere omosessuale.[19]

Un anno dopo la pubblicazione di Risvegli, Sacks è stato protagonista di un
pericoloso incidente durante una scalata in solitaria in cui, fortunatamente,
riportò solamente la rottura di una gamba.[20]

Durante il suo periodo all'UCLA Sacks sperimentò varie droghe su sé stesso,
descrivendone gli effetti in un articolo pubblicato nel 2012 dal The New
Yorker[21] e nel suo libro "Allucinazioni" del 2012. Durante uno di questi
esperimenti con l'anfetamina lesse un libro del XIX secolo di Edward Liveing
(padre di George Downing Living) e le emozioni provate durante questa lettura
lo convinsero a registrare e pubblicare le sue osservazioni sulle stranezze e
le patologie neurologiche.[21]

Nel febbraio 2015 rivelò di essere malato terminale di cancro al fegato e che
gli rimanevano pochi mesi di vita.[22] Sacks è morto nella sua casa di
Manhattan a New York il 30 agosto 2015.[23]

Sacks inizia a scrivere le sue esperienze neurologiche con i propri pazienti
nel 1970, sia pubblicando numerosi libri che scrivendo per periodici quali
_The New Yorker_ e _The New York Review of Books_ articoli di carattere
medico, scientifico e di ordine generale.[24][25][26] Tra i numerosi premi
ricevuti per questi suoi lavori spicca il _Lewis Thomas Prize for Writing
about Science_ , assegnatogli nel 2001.[27]

Gli scritti di Sacks coprono un campo di media vastissimo, più di tutti gli
autori di testi e opere riguardanti la medicina a lui contemporanei e, nel
1990, il New York Times sottolinea che “Sacks è diventato una specie di poeta
laureato della medicina contemporanea”.[28] Le sue descrizioni dei problemi o
condizioni neurologiche spesso chiariscono la maniera in cui il cervello si
rapporta con la percezione, la memoria e l'individualità. Il suo stile
letterario prevede una dettagliata narrazione delle anamnesi, riallacciandosi
alla tradizione dei _clinical anecdotes_ del diciannovesimo secolo, che vede
come principale esponente il neuropsichiatra russo Aleksandr Romanovič Lurija.

I pazienti descritti da Sacks sono spesso in grado di adeguarsi alla propria
situazione in modi differenti nonostante le loro condizione neurologiche siano
solitamente considerate incurabili[29]. Nella sua opera più famosa, _Risvegli_
, dalla quale è stato tratto un film omonimo ed un documentario, sono
descritte le varie risposte[9] di pazienti post-encefalitici del Beth Abraham
alla somministrazione di una nuova sostanza, la L-Dopa. In altre sue opere
sono invece descritti casi di persone affette dalla sindrome di Tourette o da
varianti particolari della malattia di Parkinson. _L'uomo che scambiò sua
moglie per un cappello_ racconta di un uomo affetto da una malattia visiva,
l'agnosia[30]; il libro diede spunto a Michael Nyman per l'elaborazione di un
melodramma omonimo. L'opera _Un antropologo su Marte_ , che vinse un Polk
Award, narra l'incontro con la professoressa Temple Grandin affetta da una
particolare forma di autismo, la sindrome di Asperger. _Vedere voci_ , libro
del 1989, copre una varietà di argomenti su studi effettuati sui sordi
(Sordità). Nel libro _L'isola dei senza colore_ Sacks scrive riguardo ai suoi
studi e ai suoi viaggi nelle isola del Pacifico. Su una di queste una
straordinaria percentuale di autoctoni, il popolo Chamorro di Guam, è affetto
da una malattia neurodegenerativa conosciuta come Lytico-bodig di cui Sacks,
insieme ad Paul Alan Cox, fa risalire la possibile causa alla beta-
metilammino-L-alanina contenuta nelle Cycadales.[31][32] Nel 2015, dichiarando
pubblicamente in un articolo la sua malattia terminale, annuncia di avere
ancora diversi libri quasi conclusi da pubblicare.

Il lavoro di Sacks non è esente da aspre critiche da parte della comunità
scientifica e non. Durante gli anni settanta e ottanta il suo libro e i suoi
articoli riguardanti i pazienti di _Risvegli_ vennero ignorati da una buona
parte dell'establishment medico, poiché sostenevano che il suo lavoro non era
portato avanti con un metodo quantitativo, ma con uno studio alla cieca.
Makoto Yamaguchi[33] mise in discussione le sue abilità con pazienti autistici
sostenendo che le spiegazioni matematiche di Sacks fossero inesatte.[34] Anche
Arthur K. Shapiro \- descritto come "il padre della ricerca moderna sui
tic"[35]\- criticò duramente l'operato di Sacks sostenendo che fosse molto
meglio come scrittore che come clinico.[36] Sebbene molti caratterizzino Sacks
come uno scrittore e dottore "compassionevole"[37][38][39], altri pensano che
sfrutti la sua materia[40] tanto da essere chiamato “l'uomo che confuse i suoi
pazienti con la carriera letteraria” da Tom Shakespeare, accademico britannico
e attivista per i diritti dei disabili,[41] e da definire il suo lavoro come
“uno show di un intellettuale fanatico”. La risposta di Sacks alle critiche
non si fece attendere e in un'intervista dichiarò: “Spero che una lettura di
quanto ho scritto riveli rispetto e apprezzamento, non il desiderio di esporre
o esibire solo per dare un brivido… ma è una faccenda delicata".[42]

Sacks è stato membro di diverse accademie di arte e di scienza, tra le quali
l'American Academy of Arts and Letters (letteratura) (dal 1996),[43] la New
York Academy of Sciences (dal 1999),[44] del Queen's College, Oxford[45] e
della American Academy of Arts and Sciences (dal 2002) (Class IV—Humanities
and Arts, Section 4—Literature).[46] Nel 2001, inoltre, venne premiato con il
Lewis Thomas Prize dalla Rockefeller University.[47] Sacks fu anche omaggiato
con diversi dottorati honoris causa. Nello specifico nelle Università di:
Georgetown University (1990)[48]College of Staten Island (1991), Tufts
University (1991),[49], New York Medical College (1991), Medical College of
Pennsylvania (1992), Bard College (1992),[50] Queen's University dell'Ontario
(2001),[51] Gallaudet University (2005),[52] Oxford university (2005),[53]
Pontificia Universidad Católica del Perú (2006),[54] Cold Spring Harbor
Laboratory (2008). Sacks riceve anche alcuni riconoscimenti come il dottore in
legge dalla Oxford University, nel giugno del 2005,[55] e il riconoscimento
“Columbia Artist” dalla Columbia University nel 2007. Questo premio venne
creato specificamente per lui e gli conferisce la possibilità di accedere
all'università senza restrizioni.[56] Riceve anche altri riconoscimenti come
la nomina a commendatore dell'Ordine dell'Impero Britannico, nel Queen's
Birthday Honours,[57] e l'assegnazione del suo nome a un asteroide della
fascia principale chiamato appunto 84928 Oliversacks.[58]

Altri progetti

