Il **palombaro** è un subacqueo che, per immergersi, utilizza un'apposita
attrezzatura, detta scafandro, da cui "scafandro da palombaro", consistente
essenzialmente in elmo, tuta gommata e scarponi zavorrati per camminare sul
fondo marino.

Il palombaro riceve il sostentamento d'aria dalla superficie attraverso un
tubo di gomma collegato ad una pompa ad aria. Il tubo è coassiale ad una corda
che serve per calare o issare a bordo il palombaro nonché a comunicare con la
superficie attraverso degli strattoni convenzionali, a meno che non sia in
comunicazione con cavo telefonico.

I primi progetti di un'attrezzatura da palombaro risalgono addirittura a
Leonardo da Vinci, che però non rese noti i suoi studi

«per le male nature delli omini, li quali userebbono li assassinementi ne'
fondi mari col rompere i navili in fondo e sommergerli insieme colli omini che
vi son dentro»

In seguito, nella prima metà del XIX secolo e più precisamente nel 1829,
Charles e John Deane di Whitstable, nel Kent inglese, progettarono il primo
elmo da palombaro. Nel 1837, sulla base degli studi di Leonardo da Vinci e di
Halley Augustus Siebe costruì una _veste per immersione standard_ , una sorta
di prima muta da palombaro per l'immersione. Nel 1849 venne istituita la
Scuola palombari a Genova.

Con l'avvento della 2ª Guerra Mondiale hanno preso parte come operatori di
mezzi d'assalto alla X MAS e al MARIASSALTO, conquistando M.O.V.M

Ormai in disuso dagli inizi degli anni ottanta, l'immersione con lo scafandro
e la muta da palombaro in ambito civile appartiene ormai alla storia, anche se
alcune evoluzioni ulteriori hanno portato alla creazione delle cosiddette
Atmospheric Diving Suit ( _mute atmosferiche_ ), utilizzate per immersioni
molto profonde o in ambienti particolari. Resta impiegato invece in ambito
militare (vedi GOS).

L'evoluzione delle moderne attività subacquee legate al mondo professionale
soprattutto per immersioni ad alta e altissima profondità ha portato al
ritorno del sistema detto a palombaro tanto che l'operatore tecnico subacqueo
per lavori in piattaforme ed interventi vincolati con tubi che portano aria,
riscaldamento e collegati con sistemi di comunicazione svolge attività del
tutto simili a quelle del palombaro tanto che talvolta viene chiamato
fantasiosamente _palombaro moderno_.

La parte più importante dell'attrezzatura è l'elmo del palombaro, tramite il
quale il sub riceve aria compressa dalla superficie. Questo elmo oltre che
essere collegato alla superficie con il cosiddetto in gergo _cordone
ombelicale_ , è imbullonato ad una particolare e resistente alle abrasioni
muta subacquea stagna, appesantita se necessario da ulteriori pesi di zavorra.

L' **elmo da palombaro** consiste in una sfera di bronzo, rame o ottone cava
munita di alcuni fori: uno inferiore per far entrare la testa del palombaro,
uno frontale, chiuso da uno sportello trasparente a tenuta stagna per la
visione e di solito due di fianco al principale per permettere la visione
laterale. Alcuni elmi, come il famoso _Mark V_ della US Navy, hanno anche un
oblò superiore per permettere la visione dall'alto.

Alla foratura inferiore viene collegata la muta del palombaro.

All'interno dell'elmo si trovano gli ugelli di apporto dell'aria proveniente
dalla superficie e una valvola di scarico. Questi comandi, azionati da
movimenti della testa del palombaro, equilibrano la pressione esterna con
quella interna all'elmo e alla muta.

Da notare che la zavorra della muta da palombaro è integrata con gli scarponi,
in modo da consentire al sub di camminare sul fondale marino, e in altre
posizioni (di solito sul busto).

La quantità di zavorra è consistente, fino a quasi 8/10 kg per quanto riguarda
le calzature in modo da agevolare la camminata e per ostacolare l'assetto
positivo del _vestito_ del palombaro, permettendogli quindi una posizione
eretta inclinata in avanti. Da rilevare inoltre che essendo l'acqua un
elemento circa 800 volte più denso dell'aria, questo peso si avverte di meno
nell'immersione.

L'attrezzatura completa arriva a pesare circa 80 kg[1], tale da non consentire
al palombaro i movimenti fuori dall'acqua.

Il palombaro effettua l'immersione respirando il gas a circuito aperto, in
pratica come un subacqueo con le bombole: di conseguenza egli è soggetto alle
leggi fisiche dei gas (legge di Boyle-Mariotte, legge di Dalton e legge di
Henry) e deve pertanto osservare delle rigide procedure di immersione
determinate da tempi di immersione stabiliti, correlati alle profondità
operative.

Per questo, agli albori del '900, quando gli studi degli effetti dei gas
respirati a pressione superiore a quella atmosferica sull'organismo umano non
erano ancora stati completati in maniera sufficiente, si verificarono numerosi
incidenti quali la cosiddetta _malattia dei cassoni_ (alias MDD), all'inizio
così chiamata per gli incidenti da decompressione a cui andavano incontro gli
operai che lavoravano nella fondazione di moli o altre opere subacquee
avvalendosi per l'appunto dei cassoni pneumatici e la cosiddetta _risalita a
pallone_ (alias EGA), così chiamata perché il palombaro veniva in superficie
con il suo vestito completamente gonfio per l'appunto come un pallone, spesso
con funesti epiloghi.

Altri progetti

