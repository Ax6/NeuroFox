L' **Ordine nazionale della Legion d'onore** ( _Ordre national de la Légion
d'honneur_ , denominazione originale in lingua francese) è un ordine
cavalleresco istituito il 19 maggio 1802 da Napoleone Bonaparte, primo console
della Prima repubblica francese. È l'onorificenza più alta attribuita dalla
Repubblica francese.

L'ordine rimpiazzò gli antichi Ordini di Saint Michel, Spirito Santo, San
Luigi, San Lazzaro e Monte Carmelo. L'ordine è conferito a donne e uomini, sia
cittadini francesi sia stranieri, per meriti straordinari nella vita militare
e civile. In pratica, nell'uso corrente, l'ordine è conferito, oltre che a
militari, anche a imprenditori di alto livello, impiegati di alto livello
della pubblica amministrazione francese, campioni sportivi, come pure a
persone che hanno collegamenti con la parte più alta del potere esecutivo.

Con la rivoluzione francese tutti gli ordini cavallereschi vennero aboliti. Fu
Napoleone Bonaparte, allora primo console e _de facto_ unico governante della
Francia post rivoluzionaria, a voler creare una ricompensa per premiare civili
e militari e per sua volontà venne pertanto istituita la Légion d'honneur[1],
una corporazione di persone che non era un ordine cavalleresco vero e proprio,
in quanto la Francia non voleva tornare a un sistema di nuova nobiltà: esso
era unicamente il riconoscimento di un merito militare o sociale. La Legion
d'onore venne ad ogni modo utilizzata al pari di un ordine cavalleresco
prerivoluzionario, sostituendo nello specifico l'Ordine di San Luigi, di cui
riprendeva anche il nastro rosso indossato.

Le Légion era organizzata sul modello della Legione Romana, con
un'organizzazione in legionari, ufficiali, comandanti, coorti regionali e un
gran consiglio a capo. Ogni insignito riceveva uno stipendio fissato come
segue:

Secondo alcune fonti, Napoleone dichiarò: _On appelle ça des hochets, je sais,
on l'a dit déjà. Et bien, j'ai répondu que c'est avec des hochets que l'on
mène les hommes_. ("Li chiamano ciucciotti, lo so e me lo hanno già detto.
Ebbene, ho risposto che è con dei ciucciotti che si comandano gli uomini")[2].

L'ordine fu di fatto la prima onorificenza al merito, dal momento che gli
ordini monarchici solitamente comprendevano delle limitazioni di religione o
condizione sociale, mentre la Legion d'onore era conferita senza alcuna
distinzione sociale, contando esclusivamente il valore e i meriti personali.
Le insegne dei precedenti ordini, inoltre, avevano spesso la forma della croce
cristiana, mentre la Légion, come istituzione secolare e per venire incontro
alle esigenze di una multietnicità di distribuzione, venne creata con la forma
della croce di Malta a cinque braccia.

Con un decreto pubblicato il 10 piovoso dell'anno XIII (30 gennaio 1805),
venne istituita per la Legion d'onore la _grand decoration_. Questa
decorazione, consistente in una croce di Malta su una grande fascia e
completata da una placca da petto in argento, venne conosciuta col nome di
_grand aigle_ e, sul finire del 1814, ottenne il nome di _grand cordon_. Con
la proclamazione dell'Impero francese nel 1805 e il ristabilimento della
nobiltà nel 1808, il conferimento della Legion d'onore diede anche diritto a
portare il titolo di "cavaliere dell'Impero" ( _chevalier de l'empire_ ),
titolo che diveniva ereditario se l'insignito poteva vantare una rendita di
almeno 3.000 franchi.

Napoleone consegnò 15 collari della Legion d'onore anche tra i suoi uomini di
fiducia e tra gli alti ministri dell'Impero, ma questa classe venne abolita a
partire dal 1815.

Anche se la perdita degli archivi di questo periodo ha reso difficile
effettuare ricerche, si è potuto stabilire che almeno tre donne che
combatterono con le armate di Napoleone ricevettero la Legion d'onore:
Virginie Ghesquière, Marie-Jeanne Schellinck e una monaca, suor Anne Biget.

La Legion d'onore divenne una vera e propria caratteristica dell'Impero
napoleonico, partendo dallo stesso Bonaparte che era solito indossarla sulla
propria divisa, e divenne la decorazione più popolare della sua epoca e di
tutti i tempi in generale.

Luigi XVIII di Francia, una volta restaurato sul trono alla caduta del governo
napoleonico, cambiò le fattezze della Legion d'onore in alcuni particolari, ma
essa non venne abolita come decorazione, data la sua importanza e la sua
popolarità. L'immagine del profilo di Napoleone che campeggiava in centro alla
medaglia sul diritto e l'aquila imperiale sul retro vennero rimosse e
rimpiazzate con l'immagine del re Enrico IV, il primo re della dinastia dei
Borboni di Francia. Sul retro si trovavano ora i tre gigli borbonici ( _fleur-
de-lys_ ). La corona reale, inoltre, andò a rimpiazzare quella imperiale. Nel
1816 la carica di _grand cordon_ venne sostituita dalla classica Gran Croce e
i _légionnaires_ divennero ufficialmente "cavalieri", mentre i _commandeurs_
divennero "commendatori". La Legion d'onore divenne però il secondo ordine di
cavalleria francese per importanza, venendo rimpiazzato al primo posto dal
restaurato Ordine dello Spirito Santo.

Il primo monarca costituzionale francese, re Luigi Filippo della casata di
Orléans, restaurò la decorazione dell'Ordine della Legion d'Onore nel 1830
come una decorazione vera e propria della nazione francese, il che alterò
decisamente ancora una volta le decorazioni stesse. I gigli borbonici vennero
sostituiti da bandiere tricolori incrociate, a rappresentare proprio lo
spirito per cui la decorazione era nata. Luigi Filippo ridonò alla decorazione
anche la sua posizione originaria, abolendo tutti gli altri ordini
cavallereschi monarchici e lasciando come unica decorazione la Legion d'onore.
Nel 1847 gli insigniti comprendevano circa 47.000 membri.

Dopo l'ennesima rivolta di Parigi nel 1848, la nuova repubblica francese
stabilì un cambiamento nel disegno della Legion d'Onore. Un nipote
dell'originario fondatore, Luigi Napoleone Bonaparte venne eletto presidente e
si preoccupò di riporre subito l'immagine di Napoleone I su tutte le
decorazioni. Nel 1852 abbiamo inoltre la prima notizia di una donna
ufficialmente insignita dell'Ordine secondo i registri, Angélique Duchemin,
una vecchia rivoluzionaria che aveva preso parte nel 1789 alle rivolte contro
la monarchia. In quello stesso 1852, inoltre, Luigi Napoleone Bonaparte con un
colpo di Stato si proclamò imperatore con il nome di Napoleone III: la
decorazione era ormai pronta a conoscere un nuovo periodo di splendore.

Durante questo periodo la decorazione venne mutata ulteriormente con
l'aggiunta della corona imperiale al già mutato disegno della Legion d'onore
della seconda repubblica. Napoleone III sfruttò come il suo augusto
predecessore la decorazione per ricompensare in particolare i militari, in
special modo durante la guerra di Crimea e nel corso della campagna per la
guerra d'indipendenza italiana, conferendo la decorazione anche a molti
algerini, in quanto nel 1830 l'Algeria era stata ufficialmente annessa
all'impero coloniale francese. Durante il regno di Napoleone III, inoltre,
venne decorato il primo statunitense, il dottor Thomas Wiltberger Evans,
dentista dell'imperatore.

Nel 1870 la sconfitta delle armate francesi nel corso della guerra franco-
prussiana portò alla Terza Repubblica francese. Nuovi cambiamenti spettarono
anche alla decorazione della Legion d'onore: la corona imperiale venne
rimpiazzata da una corona d'alloro. Nel 1871, durante la Comune di Parigi, l'
_Hôtel de Salm_ , sede storica della Legione, venne incendiato e raso al suolo
durante gli scontri e gran parte degli archivi andarono perduti.

Durante la Prima guerra mondiale vennero insignite circa 55.000 persone, di
cui 20.000 erano straniere. Il gran numero di conferimenti pervenne
innanzitutto da un decreto di conferimento postumo, autorizzato nel 1918, dal
momento che tradizionalmente questa pratica era vietata.

Il presidente della repubblica francese è il gran maestro dell'Ordine e nomina
i nuovi membri, suggeriti per convenzione dal governo. I membri più importanti
sono il Cancelliere e il Segretario generale.

L'Ordine prevede per statuto una quota massima di 75 commendatori di gran
croce, 250 grand'ufficiali, 1.500 commendatori, 10.000 ufficiali e 113.425
cavalieri. Al 2000 la composizione dell'ordine era: 61 commendatori di gran
croce, 321 grand'ufficiali, 3.626 commendatori, 22.401 ufficiali e 87.371
cavalieri. I veterani della seconda guerra mondiale, i militari francesi che
hanno partecipato alla campagna del Nordafrica e ad altre campagne, come pure
i militari scomparsi, sono considerati extra quota.

Nel 1998 tutti i veterani della prima guerra mondiale di qualunque nazione che
avevano combattuto sul suolo francese furono nominati cavalieri, se già non lo
erano, come parte delle celebrazioni dell'ottantesimo anniversario della fine
della guerra. Nel dicembre 2004, in occasione del suo centodecimo compleanno,
il soldato francese Franklin Flocquet, che era anche il più vecchio
sopravvissuto alla guerra, è stato promosso a ufficiale.

I membri condannati per gravi crimini sono dimessi _de jure_ dall'ordine. I
membri condannati per crimini meno severi possono essere allontanati.

Indossare la decorazione della Legion d'onore senza averne i titoli è
considerata un'offesa.

L'ordine è attualmente articolato su cinque classi e un titolo onorifico:

Il motto dell'ordine è « _Honneur et patrie_ » («Onore e patria»).

Il distintivo o la stella non sono portati usualmente, tranne che in occasione
della cerimonia di decorazione, o su di un'uniforme. Al suo posto si porta sul
vestito il nastro o la rosetta.

_Legionario_ originale (1804)

_Legionario_ del tardo impero: sul fronte il profilo di Napoleone e sul retro
l'aquila imperiale. Una corona imperiale unisce la croce e il nastro

Luigi XVIII (1814) Cavalieri: il fronte rappresenta il profilo di Enrico IV e
sul retro le insegne del regno di Francia (tre fiordalisi). Una corona reale
unisce la croce con il nastro

Retro della croce repubblicana, con due bandiere francesi incrociate

Insegna da Cavaliere della quinta repubblica: al centro rappresentazione della
Marianna. Una corona di alloro unisce la croce con il nastro

Il Musée national de la Legion d'Honneur (Museo nazionale della Legion
d'onore) è ospitato nell'Hôtel de Salm sulla riva sinistra della Senna a
Parigi, altrimenti conosciuto come Palais de la Légion d'honneur (Palazzo
della Legion d'onore). Fu eretto fra il 1782 e il 1787 su progetto
dell'architetto Pierre Rosseau per il principe tedesco Federico III di Salm-
Kyrburg. Il governo rivoluzionario nazionalizzò il palazzo e dal 13 maggio
1804 divenne la sede dell'appena creata Legion d'onore. Fu distrutto da un
incendio sotto la Comune di Parigi, ma venne ricostruito anche con i fondi
raccolti dai legionari e da coloro che avevano ricevuto medaglie militari.
Un'imitazione di questo edificio fu costruita a San Francisco (California
Palace of the Legion of Honor), e attualmente ospita anche un museo.

L'indirizzo del palazzo è:

L'onorificenza è conferita su segnalazione di un terzo, e può essere proposta
all'insaputa dell'interessato; si sono talora avuti rifiuti eclatanti. Sono
fra questi[3]:

Altri progetti

