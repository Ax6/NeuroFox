I **Fear Factory** sono un gruppo musicale industrial metal statunitense,
formatosi a Los Angeles nel 1989.

Generalmente vengono etichettati come band industrial metal, data la presenza
di suoni elettronici e campionati nella loro musica. Tuttavia, la loro musica
presenta un'originalità stilistica che consiste nel miscelare l'industrial con
il thrash e il death metal[2].

Peculiarità della loro musica sono i riff di chitarra violenti e l'assenza di
assoli, giri di basso semplici e distorti, voce growl alternata ad un cantato
melodico e batteria caratterizzata da intricate parti di doppia cassa, il
tutto condito da suoni campionati e sintetizzatori. Questo stile musicale
adottato dalla band ha influenzato notevolmente il _sound_ di molti gruppi più
moderni e in particolare quello di buona parte dei gruppi nu metal.[3]

I testi delle loro canzoni trattano principalmente la tecnologia (in
particolare il rapporto tra l'uomo e la macchina), l'astio verso la religione
e i problemi della società odierna.

I Fear Factory si formarono con il nome di "Ulceration" nel 1989 a Los
Angeles, California, grazie al chitarrista Dino Cazares ed al batterista
Raymond Herrera. Il nome Ulceration fu abbandonato senza una ragione reale, se
non quella che il cantante Burton C. Bell e gli altri membri della band
volevano un nome migliore per il gruppo. Nel 1990 venne adottato il nome Fear
Factory.

Il sound della band fu un'idea molto originale per quegli anni. Unirono i
suoni elettronici dell'industrial metal con il sound seminale del thrash metal
e del death metal, dando così vita al loro debutto discografico con _Soul of a
New Machine_ (1992). L'album non ebbe però un buon successo. Tale risultato,
comunque, non scoraggiò il gruppo: i Fear Factory si buttarono a capofitto in
due tour, uno in giro per gli Stati Uniti con Biohazard e Sick of It All ed
uno attraverso l'Europa con i Brutal Truth. È importante far notare come
solamente _Soul of a New Machine_ proponesse stilemi propri del death metal
perché, dalle produzioni successive, il gruppo fece una radicale e generale
diversificazione del suo sound.

L'anno successivo ingaggiarono Rhys Fulber per remixare i brani, dando vita a
_Fear Is the Mindkiller_ (1993). Nel 1994 il bassista Andrew Shives fu
costretto ad abbandonare il gruppo e, nello stesso anno, il belga Christian
Olde Wolbers, anche lui bassista, incontrò la band durante un viaggio a Los
Angeles; Wolbers accettò di aiutare i Fear Factory nella realizzazione del
loro successivo lavoro _Demanufacture_ (1995), destinato a diventare il loro
maggior successo, considerato uno dei dischi più innovativi e caratteristici
della storia dell'heavy metal.

I Fear Factory passarono gli anni successivi in tour con band come Black
Sabbath, Megadeth, Iron Maiden e parteciparono alle edizioni '96 e '97
dell'Ozzfest. Sempre nel 1997 realizzarono un nuovo lavoro discografico, dal
titolo _Remanufacture - Cloning Technology_ , che raccolse i remix, fatti da
DJ come DJ Dano o Junkie XL, dei brani del precedente lavoro, _Demanufacture_
, dimostrando il loro interesse per altri generi lontani dal metal, come
techno hardcore, synth pop e drum and bass.

L'anno successivo i Fear Factory sfornarono un nuovo album, composto, questa
volta, da soli pezzi inediti; il disco fu intitolato _Obsolete_ e presentò una
maggiore sperimentazione con diversi generi musicali.[3] Al nuovo lavoro seguì
un nuovo tour, effettuato con Slayer e Rammstein, più una nuova partecipazione
all'Ozzfest '99, dove rimpiazzarono, all'ultimo minuto, l'assenza dei Judas
Priest. Con il concept album _Obsolete_ i Fear Factory continuano ad esplorare
l'idea "dell'uomo contro la macchina", e proprio su questa falsariga, il
leader e cantante del gruppo Burton C. Bell, ha spiegato:

«Il concetto espresso attraverso questo album è che l'uomo è obsoleto. L'idea
è ancora quella dell'uomo contro la macchina - l'uomo contro il sistema delle
macchine... l'uomo contro il governo delle macchine. Demanufacture raccontava
una storia, Remanufacture era un altro capitolo della storia e _Obsolete_ è
un'altra parte dell'idea dei Fear Factory. Il fulcro della storia era che
l'uomo è obsoleto. L'uomo ha creato le macchine per rendere la sua vita più
semplice ma, nel lungo periodo, lo renderanno obsoleto. Le macchine che ha
creato ora lo stanno distruggendo. L'uomo non è il primo cittadino sulla
terra.»

Il gruppo cominciò a collezionare successi nelle classifiche internazionali.
Mentre _Soul of a New Machine_ non riscosse grande successo, _Demanufacture_
entrò nella top ten della _"Billboard Heatseekers charts"_ e _Remanufacture_
entrò nell classifica dei 200 album più venduti. _Obsolete_ riuscì ad entrare
nella charts dei 100 album più venduti e, nel 2001, il successivo album
_Digimortal_ entrò addirittura nella top 40 statunitense, nella top 20
canadese e nella top 50 australiana.

In seguito a problemi personali con altri componenti della band, nel marzo
2002 Bell annunciò la sua uscita, causando il successivo scioglimento del
gruppo.

Nel corso dello stesso anno, Bell ed Herrera riformarono i Fear Factory senza
il chitarrista e cofondatore Dino Cazares e Christian Olde Wolbers (in passato
bassista della band) prese il suo posto; Byron Stroud (membro di Strapping
Young Lad e Zimmer's Hole) fu scelto come nuovo bassista.

La nuova formazione realizzò _Archetype_ nel 2004 per la Liquid 8 Records del
Minnesota e, nel 2005, _Transgression_.

Il 7 aprile 2009, Bell e Cazares annunciarono la loro ritrovata amicizia e
diedero vita ad un nuovo progetto in cui sarebbero stati coinvolti anche il
bassista Byron Stroud (Strapping Young Lad e Zimmers Hole) ed il batterista
Gene Hoglan (Dark Angel, Death e Strapping Young Lad). Il 28 dello stesso mese
venne rivelato che il progetto era una nuova incarnazione dei Fear Factory con
l'esclusione dei membri storici Herrera e Olde Wolbers. Pare comunque che
Herrera abbia avviato una causa legale per l'utilizzo del nome "Fear Factory",
cosa che avrebbe costretto i "nuovi" FF ad annullare molte date in giro per
l'Europa e l'Oceania nell'estate 2009. Il gruppo ha comunque detto che le date
sono state cancellate per finire di scrivere e registrare il nuovo album.

Viene così annunciato il nuovo album _Mechanize_ , uscito il 5 febbraio 2010
in Europa per AFM Records; il 9 novembre 2009 viene trasmesso in streaming il
primo singolo _Powershifter_[4]

Il 17 dicembre la band annuncia di aver affidato ai registi Ian McFarland e
Mike Pecci, coadiuvati dal produttore Ryan Kohler, la realizzazione del nuovo
videoclip "Fear Campaign", dal nuovo album "Mechanize"[5].

Nel 2012 il gruppo subisce un doppio cambio di lineup con la partenza di Byron
Stroud, ora impegnato con i 3 Inches of Blood, e di Gene Hoglan a causa dei
numerosi impegni con altri progetti[6]. I due sono stati sostituiti
rispettivamente dal bassista Matt DeVries (ex Chimaira e Six Feet Under)[7] e
dal batterista Mike Heller (Malignancy e System Divide)[8].

Il 5 giugno 2012 la band pubblica il suo nuovo album _The Industrialist_ ,
attraverso la AFM Records per l'Europa e la Candlelight Records per gli Stati
Uniti.

Il 1º maggio 2015 è stato reso noto che il bassista Tony Campos (appena uscito
dai Soulfly) sarebbe entrato nella band, prendendo il posto di Matt
DeVries[9][10]. Quello stesso mese la band annuncia il nuovo album, _Genexus_
, la cui uscita è prevista per il 7 agosto 2015[11][12].

Il primo demo presentato dal gruppo riportava alla mente le sonorità di alcuni
importanti gruppi death metal e grindcore della scena britannica, come Napalm
Death e Godflesh, che influenzarono anche la successiva evoluzione musicale
della band.

Ironicamente la voce di Justin Broadrick è simile a quella di Burton C. Bell,
nonostante il cantante dei Fear Factory non sviluppi la propria vocalità solo
con il growl ma sappia sapientemente alternare vocalizzi melodici e sonorità
ruvide. Proprio questa particolare metodologia di canto verrà adoperata da
altri artisti della scena metal, come Robb Flynn dei Machine Head, Peter
Tägtgren degli Hypocrisy, Anders Fridén degli In Flames, Jonathan Davis dei
Korn e Corey Taylor degli Slipknot.

Oltre al tradizionale death metal, la struttura e la sonorità dei brani si
spostò verso tendenze groove metal, non così lontane dallo stile dei Sepultura
del 1996 (anno di realizzazione di _Roots_ , il loro maggiore successo
commerciale). Questa nuova tendenza fece prendere al gruppo una nuova
direzione che, per lo più, puntava verso le sonorità groove metal; sonorità
che sono state abbandonate negli ultimi lavori. _Archetype_ mostra evidenti
influssi alternative metal mentre _Transgression_ ripropone gran parte del
vecchio sound in stile _Demanufacture_. La componente "demanufacturiana" è
ancora più accentuata su _Mechanize_.

Per molti versi, la componente Industrial metal non è poi così permeante nel
sound complessivo del gruppo; i Ministry rappresentano con maggiore forza
questo genere musicale, mentre i Fear Factory conservano ancora una forte vena
extreme metal che non permette di classificarli totalmente all'interno della
scena industrial.

Altri progetti

