**Nino Crisman** , all'anagrafe **Ettore Krisman** (Trieste, 27 ottobre 1911 –
Roma, 15 novembre 1983), è stato un attore e produttore cinematografico
italiano.

Nato a Trieste, dopo essersi laureato in Economia e commercio, entra
all'Accademia Navale di Livorno, per uscirne con il grado di ufficiale, ma
l'attrazione per il mondo dello spettacolo lo spinge ad entrare, a Roma, al
Centro Sperimentale di Cinematografia, per seguire i corsi di recitazione
diplomandosi nel 1938.

Sarà Mario Camerini a farlo recitare nel suo primo film nel 1939, nella
pellicola _I grandi magazzini_ , primo di una lunga serie di film che lo
terranno sui set cinematografici per circa venticinque anni.

Nei primi anni cinquanta, accanto alla professione di attore, inizia ad
occuparsi anche come organizzatore della produzione cinematografica, ed anche
come produttore per conto di alcune imprese come la _Napoleone
Cinematografica_ , o _Film Napoleon_ , e la _Castoro Film_ , con le quali
realizza diverse pellicole.

