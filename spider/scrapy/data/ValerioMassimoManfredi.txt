**Valerio Massimo Manfredi** (Castelfranco Emilia, 8 marzo 1943[1]) è uno
scrittore, storico, archeologo, sceneggiatore, conduttore televisivo e
accademico italiano.

Si è laureato in Lettere classiche all'Università di Bologna ed ha una
specializzazione in Topografia del mondo antico all'Università Cattolica del
Sacro Cuore di Milano. Ha insegnato nella stessa università, all'Università
Ca' Foscari Venezia, alla Loyola University Chicago, all'École pratique des
hautes études della Sorbona di Parigi e alla Bocconi di Milano. Ha pubblicato
molti articoli e saggi e ha scritto note opere di narrativa - soprattutto
romanzi storici \- tradotte in tutto il mondo (circa 15 milioni di copie
vendute a livello internazionale). È autore di soggetti e sceneggiature per il
cinema e la televisione, collabora come antichista e come giornalista
scientifico a _Il Messaggero_ e _Panorama_ , come giornalista per _Archeo_ ,
_Focus_ (edizione italiana e spagnola), _Airone_ (in precedenza a _Il
Giornale_ e _La Voce_ ) ed altre riviste del settore.

Ha collaborato inoltre a _Archeo_ , _Gente Viaggi_ , _Traveller_ ,
_Soprattutto_ , _Primopiano_ , _Grazia_ e _El Mundo_ (Spagna). La sua trilogia
“Aléxandros” è stata acquistata da Universal Pictures per una produzione
cinematografica e Dino De Laurentiis ha realizzato L'ultima legione (con Ben
Kingsley, Colin Firth, Aishwarya Rai, Thomas Sangster, regia di Doug Lefler).
Ha scritto inoltre la sceneggiatura di “Marco d'Aviano” (attualmente in
preparazione) e “Gilgamesh” (attualmente in preparazione). Ha adattato per il
cinema "Memorie di Adriano" di Marguerite Yourcenar per John Boorman. Tra gli
anni settanta e gli ottanta ha progettato e condotto le spedizioni “Anabasi”
per la ricostruzione sul campo dell'itinerario della ritirata dei Diecimila.
18.000 km percorsi, 2.000 fotografie, 500 quote altimetriche.

Numerosissime le sue partecipazioni a campagne di scavo: Lavinium, Forum
Gallorum, Forte Urbano in Italia. Prestigiose quelle condotte in terra
straniera: nel 1990 la ricognizione e rilievo al complesso cerimoniale di
Cerro Purgatorio, Túcume (Peru) nella spedizione di Thor Heyerdahl; dal 1990
al 2004 le campagne di scavo ad Har Karkom, deserto del Neghev (Israele).
Ricognizione, scavo e pubblicazione di numerosi siti via via individuati nel
corso degli scavi. Campagna di ricognizione e rilievo con Timothy Mitford sul
sito del “Trofeo dei Diecimila”. in Anatolia orientale (2002). Ha tenuto
conferenze e seminari in alcuni dei più prestigiosi atenei come Il New College
di Oxford, University of California a Los Angeles, Lectio Magistralis alla
National University of Canberra (Australia), inoltre Lectio magistralis
Università dell'Avana, Cuba, Universidad de Antiochia, Medellín (Colombia),
Universidad de Bilbao, Universidad Internacional Menendez Pelayo (Tenerife) e
molte altre.

Nel 1999 è stato votato " _Man of the Year_ " dall'" _American Biographical
Institute_ ", Raleigh, North Carolina; nel 2003 riceve la Nomina a
_Commendatore della Repubblica_ “motu proprio” del Presidente Carlo Azeglio
Ciampi e Il premio Corrado Alvaro Rhegium Julii e premio _Librai Città di
Padova_ mentre nel 2004 riceve il Premio Hemingway per la narrativa. Nel 2001
ha fatto un ruolo di comparsa all'interno del film _Vajont_ nel ruolo di
giudice. Nel 2003 registra un documentario audio sulla figura di Alessandro
Magno, usando il lavoro di ricerca svolto per la sua trilogia di romanzi di
_Aléxandros_.

Ha condotto il programma televisivo _Stargate - Linea di Confine_ in onda già
dalle stagioni 2003/04 e 2004/05 sulla rete televisiva di LA7. Dall'11
novembre 2008, sempre su La7, conduce il programma di approfondimento storico
_Impero_ che analizza, attraverso i più antichi reperti archeologici come le
sette meraviglie del mondo, gli antichi imperi: la nascita, le cause
dell'apogeo e della decadenza. Sulla stessa rete ha partecipato anche al
programma _Tetris_. Nel 2008, con il romanzo _L'armata perduta_ , vince il
Premio Bancarella. Nel 2010, con il romanzo _Archanes_ , vince il Premio
Scanno. Nel 2011, esce per la Mondadori l'applicazione iPad per leggere il
romanzo Aléxandros, con simulazioni delle battaglie, audio e altro. Nello
stesso anno pubblica _Eroi_ un volume contenente i tre suoi romanzi
precedentemente pubblicati: _Lo scudo di Talos_ , _Le paludi di Hesperia_ e
_L'armata perduta_.

Nel 2011 e 2012 ha partecipato come collaboratore e "inviato speciale" alla
trasmissione di Rai 3 _E se domani_ , condotta in studio da Alex Zanardi. Il 6
novembre 2012 esce il primo di due volumi sull'eroe Ulisse intitolato _Il mio
nome è Nessuno - Il giuramento_ che narra della nascita e della vita dell'eroe
fino alla fine della guerra di Troia. L'anno successivo esce il secondo volume
_Il mio nome è Nessuno - Il ritorno_. Dal 2 marzo 2013 conduce, in prima
serata su Rai 3, _Metropoli_[2]. Il 20 aprile 2013 è ospite d'onore alla
cerimonia di consegna di Laurea dell'Università Ca' Foscari di Venezia in
piazza San Marco.

Il 9 settembre 2016 esce il romanzo _Teutoburgo_. Il romanzo si conferma, per
due settimane di seguito, primo nelle classifiche dei libri di autori italiani
più venduti (oltre centomila copie dal 9 al 29 settembre).

Dal novembre del 2016 è conduttore di Argo, serie di documentari prodotti
dalla Rai per il canale televisivo Rai Storia.

È sposato con Christine Fedderson, traduttrice inglese, e ha due figli, Diana
e Fabio Emiliano. Sua figlia Diana è stata la disegnatrice della graphic novel
intitolata _Bagradas_ tratta da un racconto del padre.

Altri progetti

