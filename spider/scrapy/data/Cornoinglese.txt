Il **corno inglese** è uno strumento musicale a fiato ad ancia doppia e canna
conica, usato non solo in ambito orchestrale ma anche come strumento
bandistico. Una teoria è che il suo nome derivi dall'espressione francese
_corne d'angle_ o _cor anglé_ , quindi "angolato", per l'angolo che presentava
al centro della canna, successivamente tradotta erroneamente "inglese" . La
teoria è dibattuta.

Si tratta in effetti di un oboe contralto, la cui estensione è una quinta
giusta sotto quella dell'oboe. Si diffuse nella prima metà del XVIII secolo
come modificazione dell'oboe da caccia (quello utilizzato da Johann Sebastian
Bach). L'estensione va dal mi sotto il do centrale fino al si bemolle, una
quattordicesima sopra il do centrale.

Come l'oboe, anche il corno inglese è uno strumento difficile da suonare, per
la capacità di "fiato" richiesta e per la difficoltà di mantenere una corretta
imboccatura, anche se rispetto all'oboe, il corno inglese possiede un'ancia
più larga che ne agevola l'emissione del suono. Coloro che lo suonano,
inoltre, potrebbero rischiare la tendinite o la sindrome del tunnel carpale, a
causa del peso dello strumento da sostenere per lunghi periodi. Onde evitare
questo pericolo, il suonatore del corno inglese assicura il proprio strumento
al collo tramite un apposito cordino o cinghietto, come fanno anche i
fagottisti e i saxofonisti. Da notare ancora che mentre nell'oboe il cannello
con l'ancia doppia si inserisce direttamente nel pezzo superiore dello
strumento, il corno inglese si avvale di un tubicino metallico inclinato,
chiamato "esse" per la sua forma, che fa da collegamento tra il cannello e lo
strumento.

Esiste anche un particolare registro dell'organo a canne chiamato corno
inglese.

Ampiamente utilizzato dai compositori precedenti a Bach, è solo con Generali,
che nel 1808 lo impiega in un'aria di _Le Lagrime di una vedova_ e nel 1810 in
_Adelina_ , poi con Rossini, nell'ouverture del _Guglielmo Tell_ , che il
corno inglese assume il ruolo di strumento solista, grazie alla trasognata,
melanconica e penetrante voce che lo rende particolarmente adatto per lenti e
lunghi assoli di natura pastorale. In tempi più recenti Berlioz lo ha
impiegato nell'ouverture _Il Carnevale Romano_ (parte dell'opera _Benvenuto
Cellini_ ), Wagner nel _Tristano e Isotta_ , Dvořák nella sinfonia _Dal nuovo
mondo_ , Rodrigo nell'adagio del _Concierto de Aranjuez_ e Jean Sibelius ne
_Il cigno di Tuonela_.

Altri progetti

