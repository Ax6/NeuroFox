**Paolo Spoladore** (Padova, 23 giugno 1960) è un ex presbitero italiano, noto
per la sua attività di cantautore di brani devozionali ispirati alla Bibbia e
al Vangelo.

Spoladore frequenta il seminario fino a ricevere l'ordinazione nel 1984. La
passione per la musica lo porta fin da molto giovane a comporre numerosi canti
devozionali di ispirazione cristiana, che ottengono un largo riscontro tra le
comunità locali. Con il tempo la sua popolarità aumenta, portandolo a esibirsi
in vari luoghi in Italia e in Europa.

Negli anni ottanta fonda la _Usiogope Edizioni_ ("Usiogope" in lingua swahili
significa _non temere_ ), una casa editrice multimediale che si occupa di
pubblicare le sue opere ed organizzare concerti e corsi di comunicazione,
tenuti anche dallo stesso Spoladore.

Dal 1984 comincia a raccogliere e pubblicare le sue canzoni in vari album. In
essi propone, oltre a sue composizioni originali, anche versioni di preghiere
cristiane classiche reinterpretate in chiave moderna; tra le più famose, il
Padre nostro, l'Ave Maria, il Magnificat, il Cantico delle creature.

Dal 2001, inoltre, pubblica annualmente una serie di libri che raccolgono le
sue riflessioni sul Vangelo.

Nel 2002 la sua fama è talmente cresciuta che nella chiesa di Padova dove era
parroco, San Lazzaro, accorrono ogni domenica migliaia di persone per le sue
parole, la sua musica e le sue "guarigioni spirituali".

Il 25 giugno 2010, a seguito di un'indagine avviata dalla Curia di Padova dopo
le notizie divulgate relativamente ad una sua presunta paternità, Paolo
Spoladore è stato sospeso dall'esercizio del ministero presbiterale
(sospensione _a divinis_) dal vescovo di Padova Antonio Mattiazzo, in attesa
di ulteriori determinazioni. In un comunicato stampa, il vescovo precisava
inoltre che «i corsi di formazione organizzati e condotti da don Paolo
Spoladore e l'attività da lui svolta in ambito musicale ed editoriale
(concerti, cd, libri) sono iniziative di cui il sacerdote risponde
personalmente e non hanno alcuna approvazione da parte dell'autorità
ecclesiastica».[1]

L'11 ottobre 2011 il Tribunale dei minori di Venezia riconosce ufficialmente
la paternità di Spoladore (a cui impone di pagare un assegno mensile di
mantenimento)

Il 28 settembre 2015 la Congregazione per il clero ha emesso il decreto di
dimissione dallo stato clericale di Spoladore.[2]

Altri progetti

