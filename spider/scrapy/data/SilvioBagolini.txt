**Silvio Bagolini** (Bologna, 4 agosto 1914 – Bologna, 26 settembre 1976) è
stato un attore italiano di cinema, teatro e televisione.

Eclettico attore caratterista italiano del cinema, del teatro e della
televisione, consegue la licenza liceale e si iscrive alla facoltà di
architettura pur senza conseguire la laurea. Appassionato di recitazione, ha
l'occasione di interpretare il ruolo di protagonista nel film sperimentale
_Verde nei prati_ con il quale partecipa, nel 1934, ad un concorso indetto dal
Cineguf di Bologna.

Abbandonata definitivamente l'università, si trasferisce a Roma per
frequentare il neonato Centro sperimentale di cinematografia. Il suo esordio
sul set avviene quando Bagolini ha 22 anni, nel 1936, con il film _La danza
delle lancette_ di Mario Baffico. Da allora, fino agli anni settanta,
interpreta una quantità innumerevole di pellicole divenendo uno dei
caratteristi più noti ed apprezzati del cinema italiano.

Dotato di una fisiognomica unica ed originale, risulterà l'attore ideale nei
ruoli di uomini timidi, spesso scapoli ed in difficoltà con l'altro sesso ma
quasi mai negativi. Bagolini era in possesso di una voce molto particolare che
evidenziava le sue origini emiliane, recita accanto ai comici più importanti
della storia del cinema nazionale, da Totò ad Alberto Sordi, da Ugo Tognazzi a
Walter Chiari, da Erminio Macario a Carlo Dapporto sino a Franco Franchi e
Ciccio Ingrassia.

Ma sarà compagno di lavoro anche di Massimo Girotti, Amedeo Nazzari, Gino
Cervi, Roberto Villa, Vittorio De Sica Marcello Mastroianni; proprio al fianco
di quest'ultimo, di cui fu compagno in svariati film, esegue una delle sue
interpretazioni più significative in _Un ettaro di cielo_ del 1959.

In questa pellicola l'attore bolognese veste i panni di un candido e gentile
uomo di campagna ( _Germinal_ ) residente in un minuscolo e sperduto paesino,
ai cui abitanti un abile truffatore (Mastroianni, appunto) era riuscito a
spillare i miseri e sudatissimi risparmi, vendendo a ciascuno di loro un
ettaro di cielo, con la garanzia che, dopo morti, sarebbe divenuto di loro
eterna e privata proprietà. Sarà appunto l'ingenuo e disarmante candore e una
smisurata fiducia nella bontà umana di _Germinal_ a costringere l'imbroglione
a prendere coscienza di sé, ritornando sulla retta via.

Bagolini apparirà anche in televisione in svariati sceneggiati \- curiosamente
assieme a Paolo Ferrari e Sergio Tofano prenderà parte a _Il giornalino di
Gian Burrasca_ del 1964 dopo che, nel 1943, tutti e 3 erano apparsi nel film
_Gian Burrasca_ dello stesso Tofano - ma anche in teatro soprattutto in
commedie di rivista.

Sposatosi nel 1941 con Adele Conca, non trascurò mai la sua adolescenziale
passione per l'arte dedicandosi anche alla pittura e scultura e partecipando a
diverse mostre.

Ritiratosi dalla attività di recitazione diviene, un paio d'anni prima della
morte, direttore di uno stabilimento di filatura.

