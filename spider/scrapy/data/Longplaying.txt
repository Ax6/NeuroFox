Il _**long playing**_ , **LP** , **33 giri** o **12 pollici** è il formato
standard di disco in vinile sul quale vengono incisi in forma analogica gli
album musicali e talora anche gli _extended play_.

Il nome **33 giri** deriva dalla velocità di rotazione di 33 giri al minuto
(precisamente 33 e un terzo, equivalenti a 100 giri completi ogni 3 minuti)
con la quale essi sono riprodotti dal giradischi, mentre invece **12 pollici**
deriva dal diametro del disco secondo la misura del sistema imperiale
(corrispondente a 30 cm nel sistema metrico).

Il nome, che definisce il supporto, è passato a indicare la raccolta di brani
musicali (il cui nome più appropriato è _album discografico_ ) anche qualora
incisi su supporti tutto affatto differenti per tecnologia e modalità di
campionamento e riproduzione del segnale quali musicassetta, compact disc o
Digital Audio Tape.

Il long playing si compone in genere di due facciate indicate sulle etichette
centrali come lati A e B, oppure 1 e 2, ciascuna delle quali può contenere 30
minuti circa, arrivando ad un massimo di 40 minuti circa per facciata,
soprattutto per le opere liriche. La maggiore durata del disco implica un
livello sonoro più basso e una dinamica inferiore.

La riproduzione degli LP avviene tramite il giradischi: il brano musicale è
riprodotto tramite una puntina in diamante o zaffiro inserita nella testina
che, durante la rotazione a una velocità predefinita, trasmette per via
meccanica le irregolarità del solco inciso sulla superficie del disco a un
complesso elettromagnetico, che trasforma il movimento in corrente elettrica.
I principali tipi di testina magnetica sono del tipo a bobina mobile (moving
coil o MC) e a magnete mobile (moving magnet o MM). Nel passato venivano usate
anche testine di tipo ceramico o a cristallo.

Il procedimento di incisione degli LP e di ogni altro supporto in vinile si
basa sulla creazione di un disco _master_ in due fasi.

Nella prima fase il suono da incidere, raccolto con microfoni o altri
strumenti analogici, è tradotto in un solco che una puntina metallica traccia
su un disco di materiale plastico deformabile. Questo disco, chiamato lacca, è
posto su un tornio che gira alla stessa velocità del supporto che si intende
produrre, in questo caso 33 giri e ⅓ al minuto, e si compone di una base in
metallo leggero, in genere una lega d'alluminio, sul quale c'è uno strato di
plastica morbida che prenderà la forma datagli dalla puntina che traccia il
solco.

Una volta presa la forma, si fa un calco della lacca (che è impressa su un
solo lato e il cui nome richiama quello della gommalacca, dalla produzione
della quale è del resto mutuato il procedimento), anch'esso in metallo
leggero, in genere mediante colatura del metallo stesso in fusione effettuata
in modo da riempire i solchi lasciati dalla puntina. Questo calco (detto
_metal master_ ) serve nella seconda fase come stampo a fusione per la
produzione in serie dei dischi in vinile.

Per le loro caratteristiche fisiche, sia la lacca che il metal master vanno
incontro con l'uso a un veloce deterioramento e pertanto talvolta si producono
più dischi master, oppure si realizzano lacche "di seconda generazione",
ottenute a stampo e non a incisione, al fine di non interrompere la
produzione. In qualche caso il procedimento è attuato direttamente, prima
dell'inizio della stampatura industriale.

Le lacche "di seconda generazione" sono talora immesse sul mercato
collezionistico, principalmente a fini speculativi: difficilmente si tratta
della vera lacca master, quella sulla quale è inciso il suono originario, che
in genere è detenuta dal produttore artistico. La lacca può di solito essere
riprodotta su un giradischi ordinario, pur presentando un maggior spessore
rispetto al vinile, sebbene la puntina di pick-up possa facilmente
danneggiarla.

Il 33 giri venne introdotto nel 1948 dalla Columbia Records e soppiantò
progressivamente il 78 giri in gommalacca, grazie alla migliore qualità e
durata del vinile.

A partire dalla fine degli anni ottanta, l'avvento del compact disc mise
gradualmente da parte gli LP, facendoli diventare un prodotto di nicchia per
collezionisti e appassionati, a volte stampato come edizione limitata dei
molti CD musicali che escono.

Altri progetti

