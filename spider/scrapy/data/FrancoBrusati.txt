**Franco Brusati** (Milano, 4 agosto 1922 – Roma, 28 febbraio 1993) è stato un
regista, sceneggiatore, commediografo e regista teatrale italiano.

Brusati nasce a Milano nel 1922. Dopo gli studi in Italia, Svizzera ed
Inghilterra, si laurea in legge e scienze politiche. Diventa poi collaboratore
dell' _Europeo_ , occupandosi tra l'altro di arti dello spettacolo.

Successivamente, alla fine degli anni quaranta, si trasferisce a Roma,
diventando aiuto regista di Roberto Rossellini e Renato Castellani, e scrive
sceneggiature per Mario Monicelli, Carlo Lizzani, Francesco Rosi e Luciano
Emmer, di cui diventa anche collaboratore per _Domenica d'agosto_ (1949).

Nel 1956 dirige il suo primo film, _Il padrone sono me_ , tratto dall'omonimo
romanzo di Alfredo Panzini, ottenendo una discreta visibilità.

All'interno di una produzione diseguale i suoi maggiori successi di pubblico e
critica sono _I tulipani di Harlem_ (1970), _Pane e cioccolata_ (1974) con
Nino Manfredi, e _Dimenticare Venezia_ (1979), pellicola della maturità con
forti riferimenti a Ingmar Bergman e Luchino Visconti[1], che ottiene una
nomination all'Oscar come miglior film straniero.

Fu regista sensibile ed elegante[2], autore di un cinema colto e di respiro
europeo[3].

Nelle sue opere immise un lirismo crepuscolare e malinconico di ispirazione
letteraria, volto ad analizzare psicologie e sentimenti, ma capace anche di
cogliere notazioni grottesche e di indagare su certo disagio esistenziale a
lui contemporaneo e su temi importanti come l'emigrazione italiana (Pane e
cioccolata) e la memoria (Dimenticare Venezia), sempre all'interno di una
visione amara e disincantata della realtà[3].

Alla fine degli anni cinquanta inizia a scrivere per il teatro, debuttando con
la commedia _Il benessere_ , scritta insieme a Fabio Mauri e portata sul
palcoscenico da Laura Adani, con la regia di Luigi Squarzina. Le sue commedie
sono state interpretate da alcuni dei maggiori attori italiani, da Renzo Ricci
ad Anna Proclemer, da Enrico Maria Salerno a Giorgio Albertazzi, da Paolo
Stoppa a Rina Morelli. Talvolta le messinscene sono state curate dallo stesso
Brusati.

Altri progetti

