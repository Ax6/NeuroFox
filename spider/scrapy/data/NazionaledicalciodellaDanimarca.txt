La **nazionale di calcio della Danimarca** (in danese _Danmarks
fodboldlandshold_ ) è la rappresentativa calcistica della Danimarca e ha come
colori il bianco e il rosso, che si richiamano al cromatismo della bandiera
nazionale.

Nella sua bacheca spiccano la vittoria dell'campionato d'Europa del 1992 e
della seconda edizione della FIFA Confederations Cup, nel 1995. Al campionato
del mondo il migliore risultato ottenuto dai danesi sono i quarti di finale
nel 1998. La nazionale danese degli anni ottanta fu una delle squadre più
interessanti nella storia del calcio mondiale, pur non avendo vinto né
l'europeo, né il mondiale.[3]

Fra i giocatori più importanti nella storia della nazionale danese figurano
John Hansen, Karl Aage Præst, Harald Nielsen, Allan Simonsen (Pallone d'oro
1977), Morten Olsen, Frank Arnesen, Peter Schmeichel, Preben Elkjær Larsen,
Michael Laudrup, Brian Laudrup, Martin Jørgensen, Thomas Helveg e Jon Dahl
Tomasson.

Nella classifica mondiale della FIFA, istituita ad agosto 1993, la Danimarca
ha ottenuto come miglior piazzamento il 3º posto di maggio 1997, mentre la
posizione peggiore è stata il 51º posto di aprile 2017. Occupa attualmente il
10º posto della graduatoria[4].

Le prime partite ufficiali della Nazionale risalgono al 1908, alle Olimpiadi
di Londra: il 19 ottobre vi fu l'esordio contro la Francia B, sconfitta per
9-0. Il 22 ottobre fu poi sconfitta la Francia A con il clamoroso risultato di
17-1, rimasto negli annali come la vittoria con il maggiore scarto di tutti i
tempi per i danesi. Nell'incontro, Sophus Nielsen realizzò ben 10 reti che gli
permisero, insieme a quella messa a segno nella prima gara, di laurearsi
capocannoniere del torneo. I danesi furono poi sconfitti per 2-0 dalla Gran
Bretagna in finale.

Quattro anni dopo, ai Giochi di Stoccolma, la Danimarca sconfisse prima la
Norvegia per 7-0, quindi per 4-1 i Paesi Bassi in semifinale, e dovette
accontentarsi del secondo argento consecutivo perdendo nuovamente con la Gran
Bretagna, questa volta per 4-2. Dopo l'eliminazione subita al primo turno
dalla Spagna ai Giochi di Anversa, la Federazione danese iscrisse la Nazionale
solo a tornei minori fino al 1948, oltre a farle disputare incontri
amichevoli. La squadra vinse la Nordisk Mesterskap 1924-1928, prima edizione
dei Campionati nordici, battendo Svezia e Norvegia. Si sarebbe aggiudicata il
trofeo anche nelle edizioni 1978-80 e 1981-85.

Rientrò in una competizione di alto livello alle Olimpiadi del 1948, tenutesi
per la seconda volta a Londra, dove conquistò la medaglia di bronzo
imponendosi sulla Gran Bretagna nella finale per il terzo posto, dopo la
sconfitta con la Svezia in semifinale. Ebbe grande risonanza la vittoria nei
quarti contro i campioni uscenti dell'Italia, e negli anni successivi si
trasferirono in club di Serie A alcuni dei membri della squadra,[5] tra i
quali John Hansen, Præst e Jørgen Sørensen.

Nonostante il calcio professionistico si stesse affermando in molti Paesi, la
Federazione danese scelse di conservare il dilettantismo e gestire la
Nazionale con un _budget_ limitato. Continuò a disertare i Campionati mondiali
e proibì ai professionisti di giocare in Nazionale, rinunciando ai successi
che una generazione di grandi giocatori avrebbe probabilmente conseguito. I
migliori talenti danesi avevano iniziato a giocare in club professionistici
stranieri e divenne sempre più difficile mettere insieme una buona squadra con
i dilettanti rimasti in patria.[5]

Nel 1952, la Danimarca fu eliminata ai quarti del torneo olimpico di Helsinki
dalla Jugoslavia, che si sarebbe poi aggiudicata la medaglia d'argento. Dopo
aver saltato i Giochi olimpici del 1956, la Nazionale dei dilettanti danesi fu
iscritta per la prima volta a un Mondiale nell'edizione del 1958, venendo
eliminata con 4 sconfitte contro Irlanda e Inghilterra nelle qualificazioni.
Si ripresentò alle Olimpiadi nell'edizione romana del 1960 ed ottenne una
sorprendente medaglia d'argento, sconfitta in finale dalla Jugoslavia. Nella
squadra si distinse il diciottenne Harald Nielsen, vice-capocannoniere del
torneo, che l'anno dopo si trasferì in Italia e, in qualità di professionista,
dovette abbandonare la Nazionale.[5]

Non fu iscritta al campionato del mondo 1962, e due anni dopo approfittò dei
facili accoppiamenti nei turni preliminari per qualificarsi alla fase finale a
4 squadre del campionato d'Europa 1964, all'esordio nella manifestazione. Non
potendo schierare i professionisti chiuse al quarto posto, sconfitta in
semifinale dall'URSS e nella finale per il terzo posto dall'Ungheria. Quello
stesso anno non riuscì ad accedere al torneo olimpico di Tokyo, sconfitta
nelle qualificazioni dalla Romania. Giunse quindi ultima sia nel girone di
qualificazione per il Mondiale del 1966 che a quello per il campionato
d'Europa 1968, mentre non fu iscritta al torneo olimpico del 1968. La
parentesi dilettantistica ebbe fine dopo che la Danimarca chiuse al terzo
posto su 4 squadre il girone di qualificazione vinto dalla Cecoslovacchia per
il campionato del mondo 1970.

Fu solo nel 1971 che la Federazione diede l'assenso a schierare anche i
professionisti in Nazionale.[5] Nel frattempo la squadra non riuscì ad evitare
l'ultimo posto nel girone di qualificazione al campionato d'Europa 1972, ma
quello stesso anno riuscì a entrare nel torneo olimpico di Monaco, dove fu
eliminata nella fase a gruppi che dava accesso alle semifinali. Il processo di
allineamento alle maggiori realtà calcistiche continentali avrebbe portato nel
1978 all'introduzione del professionismo anche nei campionati nazionali
danesi.[5]

Il primo banco di prova per la Nazionale dei professionisti furono le
qualificazioni al campionato del mondo 1974 e si rivelò un fallimento, la
Danimarca chiuse all'ultimo posto con un solo punto in 4 partite il girone
vinto dalla Scozia. Non ebbero sorte migliore le qualificazioni al campionato
d'Europa 1976, nelle quali fu nuovamente ultima con 1 punto in 6 partite. La
squadra non riuscì a disputare neanche il campionato del mondo 1978, fermata
nelle qualificazioni da Polonia e Portogallo. Un'altra delusione fu la mancata
partecipazione a Italia 1980, finendo ultima nel girone di qualificazione
vinto dall'Inghilterra.

In quegli anni si formarono comunque dei giovani calciatori di livello
internazionale, che avrebbero portato la squadra ai successi degli anni
ottanta e novanta. Uno dei primi fu Allan Simonsen, attaccante del 1952 a cui
fu assegnato il Pallone d'oro 1977 e che trascinò con le sue reti il Borussia
Mönchengladbach a tre titoli di Germania tra il 1975 ed il 1977. Un altro
importante giocatore fu Morten Olsen, centrale difensivo classe 1949 diventato
il regista arretrato della Nazionale.[3]

Dopo le molte delusioni patite, fu negli anni ottanta che la Danimarca mise in
mostra un calcio moderno, atletico e di alto livello tecnico. Tra i
protagonisti vi furono Frank Arnesen, Søren Lerby, Jesper Olsen e Jan Mølby,
maturati nell'Ajax sotto l'influenza di Johan Cruijff, nonché Preben Elkjær
Larsen, potente attaccante formatosi in Belgio, e Michael Laudrup, raffinata
punta diventato famoso in Italia. Molti dei membri della squadra non avevano
il senso della disciplina né prendevano con serietà l'impegno calcistico;
preferivano darsi agli eccessi notturni, bevendo spesso alcolici fino a tarda
notte. Trassero giovamento dall'arrivo nel 1979 del CT tedesco Sepp Piontek,
la cui rigidità li spronò a una maggiore professionalità.[3] Fu il primo
allenatore professionista della Nazionale, arrivato grazie alla
sponsorizzazione della Carlsberg. Piontek cercò di sfruttare al meglio le
grandi doti offensive dei suoi giocatori, proponendo un martellante e
spettacolare gioco d'attacco che avrebbe caratterizzato tutta la sua gestione
tecnica.[3]

Tra le caratteristiche che fecero grande il gioco d'attacco di quella
Danimarca, ribattezzata dai suoi entusiasti tifosi _"Danish Dyanamite"_
(dinamite danese), vi fu un eccezionale dinamismo, lo spirito di gruppo e
l'eccezionale cambio di passo nel _dribbling_ di giocatori come Arnesen,
Elkjær, Laudrup e i due Olsen, in grado di creare continuamente superiorità
numerica. I primi segnali del nuovo corso si ebbero nelle qualificazioni ai
Mondiali di Spagna 1982, dove la Danimarca, pur eliminata da Italia e
Jugoslavia, fu l'unica Nazionale in grado di sconfiggere gli Azzurri nelle
partite ufficiali che li portarono alla trionfale vittoria nella finale di
Madrid.[3]

«We are red, we are white, we are Danish dynamite!»

Il primo successo dell'era Piontek fu nei Campionati nordici, dove la
Danimarca conquistò per la seconda volta il titolo nell'edizione 1978-1980,
dopo che dal 1933 era stato appannaggio esclusivo della Svezia. I bianco-rossi
ripeterono il successo anche nella successiva edizione 1981-85. Ma la prima
consacrazione a livello internazionale per la Danimarca di Piontek arrivò con
il campionato d'Europa 1984 di Francia. Nel girone di qualificazione
eliminarono l'Inghilterra di Bobby Robson, sconfitta 1-0 a Wembley con un
rigore trasformato da Simonsen. Si confermarono nella fase finale dopo aver
perso la gara di esordio con i padroni di casa francesi, in cui lo stesso
Simonsen subì un grave incidente a una gamba che lo tenne lontano dai campi di
gioco alcuni mesi. Proseguirono il torneo rifilando un 5-0 alla Jugoslavia e
vincendo per 3-2 in rimonta contro il Belgio, che conduceva 2-0. Persero
infine la semifinale ai rigori contro la Spagna quando Elkjær fallì l'ultimo
calcio dal dischetto, al termine di un incontro molto spettacolare e ricco di
tensione emotiva.[3]

La conferma si ebbe nel successivo campionato del mondo 1986 in cui la
nazionale, al suo esordio nella fase finale della manifestazione, raccolse
unanimi consensi per il grande gioco espresso, il migliore mai esibito da una
squadra danese. I danesi vinsero il girone di qualificazione con autorità, nel
corso del quale sconfissero 4-2 a Copenaghen l'URSS al termine di un
apertissimo incontro di rara bellezza. Affrontarono poi la prima fase a gruppi
della rassegna iridata messicana con grande determinazione. Dopo una difficile
vittoria per 1-0 sulla Scozia nella partita d'esordio, la Danimarca inflisse
un pesante 6-1 all'Uruguay, campione uscente del Sudamerica. Già qualificati
agli ottavi, i danesi avrebbero affrontato il Marocco in caso di sconfitta
nell'ultima gara del girone contro la Germania Ovest. La filosofia di Piontek
impose la vittoria, i tedeschi furono superati per 2-0 e l'avversaria agli
ottavi fu l'ostica Spagna, in una sorta di rivincita dalla semifinale europea
di due anni prima. A pochi minuti dalla fine della gara con i tedeschi era
giunta l'espulsione di Arnesen, che fu squalificato e privò la squadra di una
pedina fondamentale.[3]

Al termine della fase a gruppi, molti inserirono i danesi nel lotto dei
favoriti alla vittoria finale, in virtù del gioco e dei risultati spettacolari
ottenuti. Dopo essere passata in vantaggio su rigore, la squadra controllò il
gioco negli ottavi contro la Spagna fino agli ultimi minuti del primo tempo,
quando un disastroso retropassaggio di Jesper Olsen liberò Emilio Butragueño
che, solo davanti al portiere, segnò facilmente. Nella ripresa i danesi si
gettarono con rabbia all'attacco e andarono vicini al raddoppio, ma furono
sorpresi nuovamente da Butragueno che portò la propria squadra in vantaggio.
Con la Danimarca totalmente sbilanciata in avanti, la Spagna completò l'opera
in contropiede aggiudicandosi l'incontro per 5-1. La stampa accusò Piontek di
non aver saputo gestire gli enormi sforzi profusi dai suoi giocatori alle
temperature elevate del Messico, mentre questi imputò la sconfitta al senso di
appagamento provato dai danesi per l'ottimo torneo fino ad allora
disputato.[3]

Malgrado il pesante passivo, in un sondaggio del 2007 condotto tra giornalisti
sportivi, la Danimarca del 1986 fu inserita dalla rivista sportiva britannica
World Soccer al sedicesimo posto tra le migliori squadre calcistiche al mondo
di tutti i tempi.[6] È stata la sola formazione ad essere paragonata da molti
alla grande Olanda di Cruijff e ritenuta anche migliore di quest'ultima sotto
il profilo del _dribbling_ , con un numero maggiore di uomini in grado di
saltare l'uomo.[3] In un servizio della ESPN, è stata presentata come la
quinta nazionale più forte tra quelle che non hanno vinto il Mondiale, alle
spalle di Brasile 1950, Ungheria 1954, Olanda 1974 e Brasile 1982.[7] È stata
anche definita il più grande al mondo tra i _cult team_ , per aver conquistato
la fantasia e la simpatia di intere generazioni di sportivi. Il grande
allenatore scozzese Alex Ferguson la riteneva a quel tempo la più grande
squadra europea.[8]

Il periodo che seguì fu di transizione, la Danimarca si qualificò agli Europei
di Germania Ovest 1988 eliminando la pericolosa Cecoslovacchia, ma non ripeté
le prestazioni degli ultimi anni nella fase finale, perdendo tutte e tre le
partite del suo gruppo. La prima sconfitta fu per 3-2, nuovamente ad opera
della Spagna, mentre le successive furono entrambe per 2-0 rispettivamente
contro Germania Ovest e Italia. Con i migliori giocatori arrivati a fine
carriera, la squadra tornò nell'anonimato e non riuscì a qualificarsi per i
Mondiali di Italia 1990, eliminata dall'emergente Romania di Gheorghe Hagi. I
deludenti risultati portarono alla fine della gestione Piontek, che in quel
periodo fu anche accusato di aver depositato fondi neri in un conto bancario
in Liechtenstein. Il tecnico tedesco diede le dimissioni e accettò l'offerta
di allenare la Turchia.[3]

Il risultato più prestigioso della nazionale danese fu l'inattesa vittoria
agli Europei di Svezia 1992 sotto la guida tecnica di Richard Møller Nielsen,
subentrato a Piontek del quale era assistente. Il nuovo allenatore dovette far
fronte al declino dei protagonisti del decennio precedente e assegnò la maglia
titolare a giovani emergenti, fra i quali si distinsero il portiere Peter
Schmeichel, i centrocampisti Kim Vilfort e John Jensen e gli attaccanti Brian
Laudrup (fratello di Michael) e Flemming Povlsen. La spina dorsale della
squadra era composta da giocatori del Brøndby IF, in quel periodo la più forte
squadra danese, e della nazionale Under-21. Furono i primi professionisti veri
e propri nella storia del calcio nazionale, al contrario dei loro predecessori
che avevano continuato ad interpretare la disciplina con una mentalità
amatoriale.[9]

Dopo essere giunta seconda nel gruppo di qualificazione, la nazionale fu
ripescata per l'esclusione della capolista Jugoslavia in seguito alla
risoluzione ONU relativa ai conflitti in corso nei Paesi balcanici.[10] La
tattica difensivistica imposta da Nielsen era stata oggetto di violente
critiche, gli stessi fratelli Laudrup e Mølby avevano abbandonato la nazionale
durante le qualificazioni, in disaccordo con l'atteggiamento tattico del
selezionatore, anche se Brian sarebbe rientrato nell'organico per la rassegna
europea.[11] L'annuncio del ripescaggio fu dato solo 10 giorni prima
dell'inizio della manifestazione e la squadra si fece trovare pronta perché
stava preparando un'amichevole contro la CSI, che era già qualificata.[9]

L'incredibile trionfo fu ottenuto con un crescendo di prestazioni; dopo il
pareggio per 0-0 nell'esordio contro l'Inghilterra, arrivò la sconfitta per
2-1 contro i tradizionali rivali della Svezia. Il turno fu superato battendo
2-1 la Francia allenata da Platini. In semifinale furono battuti ai rigori i
campioni uscenti dei Paesi Bassi, dopo che i supplementari si erano chiusi sul
2-2. Decisiva fu la parata di Schmeichel sul tiro dal dischetto di Marco van
Basten, l'eroe della precedente edizione. Nella finale disputata il 26 giugno
a Göteborg, i danesi sconfissero 2-0 la Germania grazie anche alle grandi
parate di Schmeichel.[11] Oltre alle ottime prestazioni del portiere del
Manchester United durante tutto il torneo, furono determinanti per la vittoria
il solido impianto difensivo, lo spirito di sacrificio collettivo e il grande
impegno professionale della squadra,[12] che comunque mai si avvicinò ai
livelli tecnici e di spettacolo offerti dall'undici di Piontek.[3]

Dopo il trionfo europeo ebbe inizio un lungo periodo caratterizzato da
risultati altalenanti. La prima delusione arrivò con la mancata partecipazione
alla fase finale del campionato del mondo 1994 malgrado il ritorno in squadra
di Michael Laudrup, che finì per accettare le direttive del CT. La nazionale
fu eliminata dopo un serrato testa a testa con Spagna e Irlanda, giunte prima
e seconda nel gruppo di qualificazione. Ottenne gli stessi punti e la stessa
differenza reti degli irlandesi, che si qualificarono in virtù dei 19 gol
segnati contro i 15 dei danesi. Nel 1995 conquistò la Confederations Cup
svoltasi in Arabia Saudita, a cui partecipò in veste di campione d'Europa. Con
il successo per 2-0 in finale sui campioni del Sudamerica dell'Argentina,
divenne la prima nazionale europea ad aggiudicarsi una competizione ufficiale
disputata in un altro continente. Fu questo l'ultimo trofeo vinto dalla
Danimarca.

Si qualificò per l'europeo 1996 giungendo seconda nel gruppo di qualificazione
vinto dalla Spagna, che si confermò per l'ennesima volta la bestia nera dei
danesi. Fu eliminata nella fase finale in Inghilterra con la sconfitta subita
dalla Croazia, chiudendo il girone a 4 punti dietro anche al Portogallo. Le
critiche e la discontinuità di risultati portarono alle dimissioni di Møller
Nielsen, che divenne il CT della Finlandia. Il suo posto fu preso dallo
svedese Bo Johansson,[11] che due anni prima aveva guidato al titolo nazionale
il piccolo club danese del Silkeborg IF. Il nuovo CT avrebbe conquistato la
fiducia dei giocatori e dell'opinione pubblica rivitalizzando la nazionale e
restituendole la mentalità offensiva offuscata nel periodo precedente.[13]

La Danimarca partecipò alla fase finale dei Mondiali per la seconda volta
nella sua storia nell'edizione di Francia 1998. Vinse il girone di
qualificazione davanti alla Croazia, costringendola agli spareggi. In Francia
stentò nella prima fase, vincendo per 1-0 all'esordio contro l'Arabia Saudita,
pareggiando 1-1 con il Sudafrica e perdendo dai padroni di casa per 2-1.
Questi incerti risultati le permisero di accedere alla fase a eliminazione
diretta, dove la squadra si trasformò e diede spettacolo. La vittoria per 4-1
negli ottavi contro la Nigeria, ottenuta con una convincente prestazione,
permise alla Danimarca di giocare per la prima volta un quarto di finale del
Mondiale. Avversario fu il favorito Brasile, campione uscente, contro il quale
i danesi disputarono una grande gara senza alcun timore reverenziale. I
sudamericani dovettero dare il meglio di sé per vincere 3-2 una delle più
spettacolari partite del torneo.[14]

Dopo essersi qualificata di misura a spese della Svizzera, l'esperienza
dell'Europeo 2000 si rivelò disastrosa: i danesi persero tutti e 3 gli
incontri del proprio girone subendo 8 gol e non segnandone alcuno,
ritrovandosi ultimi nella classifica generale del torneo. La delusione fu
grande e venne quindi chiamato alla guida tecnica Morten Olsen, il capitano
dei _Danish Dynamite_ degli anni ottanta.

Si qualificò ai Mondiali 2002 vincendo il proprio gruppo. Nella fase finale fu
battuta per 3-0 agli ottavi dall'Inghilterra dopo aver eliminato nella fase a
gruppi la Francia campione del mondo in carica. Nella fase finale del
successivo campionato europeo, ottenne il secondo posto nel girone alle spalle
della Svezia grazie al pareggio per 2-2 nell'ultimo incontro con la stessa
Svezia che qualificava entrambe. Il risultato fu contestato invano dagli
italiani, la cui contemporanea vittoria sulla Bulgaria divenne inutile e li
eliminò per aver segnato meno dei danesi. Nei successivi quarti di finale, la
Danimarca fu sconfitta con un netto 3-0 dalla Rep. Ceca.

Non riuscì poi a qualificarsi né per la fase finale dei Mondiali 2006,
classificandosi terza nel girone vinto dall'Ucraina, né per quella degli
Europei 2008, inserita nel girone con Spagna e Svezia, qualificatesi arrivando
rispettivamente prima e seconda. Le critiche suscitate da tali risultati
furono messe a tacere dagli ottimi risultati nel girone di qualificazione per
il campionato del mondo 2010. Fu inserita nel difficile girone con le favorite
Portogallo e Svezia, contro le quali ottenne tre vittorie e un pareggio, e si
qualificò con un turno di anticipo battendo la Svezia.

Il mondiale in Sudafrica si rivelò una delusione, malgrado la squadra
schierasse buoni giocatori come i difensori Daniel Agger e Simon Kjær, Martin
Jørgensen a centrocampo e in attacco Dennis Rommedahl ed il veterano Jon Dahl
Tomasson. Fu sconfitta all'esordio dai Paesi Bassi, che sarebbero arrivati
alla finale con la Spagna, e vinse in rimonta per 2-1 con il Camerun.
Costretta a vincere contro il Giappone, in vantaggio nella differenza reti, fu
invece sconfitta con un netto 3-1 ed eliminata.

La squadra si riscattò ottenendo il primo posto nel raggruppamento per le
qualificazioni a Polonia-Ucraina 2012, grazie e sei vittorie, un pareggio e
una sconfitta. Si assicurò l'accesso alla fase finale all'ultima partita
battendo per 2-1 il Portogallo, che si classificò secondo. Inserita in un
girone proibitivo, nel primo incontro sconfisse a sorpresa gli olandesi vice-
campioni del mondo per 1-0, nel secondo fu battuta dal Portogallo per 3-2
subendo il gol decisivo negli ultimi minuti e venne eliminata dalla Germania,
che la sconfisse per 2-1.

Ottenne poi risultati altalenanti alle qualificazioni al campionato del mondo
2014. Riuscì a piazzarsi al secondo posto dietro all'Italia, ma i negativi
risultati conseguiti all'inizio le impedirono di qualificarsi agli spareggi
tra le migliori seconde. Nelle qualificazioni al campionato d'Europa 2016 la
Danimarca giunse terza dietro Portogallo e Albania e mancò l'accesso alla fase
finale.

Dopo la delusione per la mancata partecipazione ad Euro 2016, il ct Morten
Olsen, da 15 anni alla guida della nazionale, si dimise di comune accordo con
la federazione. Fu ingaggiato al suo posto il norvegese Åge Hareide, già
allenatore della Norvegia e di alcune quotate squadre di club scandinave, allo
scopo di portare la squadra alla qualificazione al mondiale 2018 in Russia.

Nel girone di qualificazione a Russia 2018 la Danimarca fu inserita con la
favorita Polonia, la Romania, Montenegro, l'Armenia e il Kazakistan. Dopo un
avvio stentato la squadra inanellò una serie di vittorie consecutive che la
portarono al secondo posto finale dietro alla Polonia e quindi agli spareggi
con un'altra seconda qualificata per giocarsi un posto al mondiale. Qui la
Danimarca riuscì a ottenere la qualificazione dopo aver battuto l'Irlanda agli
spareggi (pareggio per 0-0 in casa e vittoria per 5-1 in trasferta con
tripletta di Christian Eriksen). Al Mondiale la Danimarca viene inserita con
Francia, Australia e Perù. Riesce a passare i gironi da imbattuta, vincendo
1-0 con il Perù e pareggiando con Francia ed Australia. Quindi conclude la
fase a gironi seconda con 5 punti. Agli ottavi di finale incontra la Croazia.
La partita finisce 4-3 dopo i rigori e, nonostante una buona prova e il rigore
parato nei supplementari da Kasper Schmeichel, viene eliminata.

Dopo il Campionato mondiale di calcio 2018, la Danimarca si preparò per la
partecipazione all'iterazione inaugurale della UEFA Nations League, ma, a
causa di una disputa con il sindacato dei giocatori, la federazione danese
convocò una squadra interamente dilettante, composta da una combinazione di
giocatori di calcio a 5 e provenienti dalle serie inferiori del Campionato
danese di calcio, in vista sia dell'amichevole contro la Slovacchia che della
gara ufficiale contro il Galles. La controversia è nata a causa dei diritti di
immagine dei giocatori, con Hummel International che ha il diritto esclusivo
alla produzione e alla commercializzazione di kit danesi e la DBU che voleva
impedire ai calciatori di fare accordi individuali con società e marchi che
sono in concorrenza con la stessa; lo stesso allenatore, Åge Hareide, è stato
temporaneamente sostituito da John Jensen[15]. Alla fine lo sciopero è
rientrato e la sola gara contro la Slovacchia è stata giocata dai dilettanti.

  
**Legenda** : **Grassetto** : Risultato migliore, _Corsivo_ : Mancate
partecipazioni  

  

Nota bene: come previsto dai regolamenti FIFA, le partite terminate ai tiri di
rigore dopo i tempi supplementari sono considerate pareggi.

Tra gli avversari nazionali contro cui sono stati disputati almeno 10
incontri, la Danimarca presenta i seguenti saldi:

NB: Come da regolamento FIFA le gare terminate ai rigori sono considerate
partite pareggiate.

NOTA: Per le informazioni sulle rose successive al 1948 visionare la pagina
della Nazionale olimpica.

  

Lista dei convocati per la Coppa del Mondo FIFA 2018.

Presenze e reti aggiornate al 9 giugno 2018.

Dati aggiornati al 24 marzo 2019.

Altri progetti

