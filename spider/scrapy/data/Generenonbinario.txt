Il **genere non-binario** o _**genderqueer**_ è l'identità di genere che
indica chi non si riconosce nel binarismo di genere uomo/donna. Questa persona
può identificarsi con tutti i comportamenti e interessi tipici del genere
maschile e femminile, con nessuno delle particolarità delle due, oppure si
riconosce in alcuni comportamenti sia maschili che femminili. Solitamente le
persone _genderqueer_ rifiutano la nozione che nel mondo esistano solo due
generi, determinati sulla base del sesso della persona (la combinazione di
cromosomi, genitali e ormoni sessuali in base alla quale si viene classificati
in "maschi" o "femmine").

Alcune persone _genderqueer_ si identificano anche come _transgender_ , un
termine onnicomprensivo che include un'ampia gamma di persone che intendono il
proprio genere come diverso da quello loro assegnato alla nascita in base al
sesso fisico. Le persone _genderqueer_ possono transizionare fisicamente
tramite operazioni chirurgiche, ormoni e altro, ma possono anche decidere di
non alterare i loro corpi. Possono anche solo transizionare di genere,
assumendo in società abbigliamento e atteggiamenti di un genere diverso da
quello a loro assegnato.

