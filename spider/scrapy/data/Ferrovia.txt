Con il termine **ferrovia** (o **strada ferrata** ) s'intende generalmente
l'infrastruttura di trasporto terrestre, idonea alla circolazione di treni.
Per estensione, la medesima parola assume anche il significato di "linea
ferroviaria" o di "sistema ferroviario", indicando in quest'ultimo caso tutte
le infrastrutture, la tecnologia ed il personale, necessari a garantire la
circolazione dei treni sulle linee ferroviarie.

Il termine fu coniato intorno alla metà del XIX secolo[1]. In precedenza
questa infrastruttura era denominata _strada ferrata_ o _strada di ferro_.

Le origini della ferrovia si individuano tradizionalmente in Inghilterra, dove
venivano utilizzate ferrovie con trazione a cavalli, sia nelle zone minerarie
per l'asportazione del minerale estratto che nelle grandi città con funzioni
di trasporto pubblico.

Nel 1804, Richard Trevithick, utilizzò per la prima volta una locomotiva a
vapore, e la prima ferrovia pubblica fu il Stockton & Darlington Railway
inaugurata nel Regno Unito nel 1825.

Tuttavia è di norma dare come inizio delle ferrovie la famosa gara di Rainhill
in Inghilterra per individuare la futura locomotiva adatta a percorrere la
linea Liverpool - Manchester. L'ing. George Stephenson costruì la Rocket nel
1829, considerata capostipite delle locomotive poiché unisce i meccanismi
fondamentali come la caldaia tubolare e il tiraggio del camino. Con essa
Stephenson raggiunse i 48 km/h e i 28 km/h con un convoglio di 17 tonnellate.
In Inghilterra le ferrovie si svilupparono e contribuirono allo sviluppo della
rivoluzione industriale. Sin da allora le linee ferroviarie britanniche
usarono assegnare dei nomi specifici alle varie relazioni.

Nei decenni dopo la seconda guerra mondiale, i miglioramenti di automobili,
strade e autostrade nonché aerei hanno reso questi mezzi più pratici e
convenienti per una sempre più larga schiera di utenti. In particolare negli
Stati Uniti gli investimenti mirarono al miglioramento di autostrade ed
aeroporti, delegando alla ferrovia il trasporto delle merci e trascurando per
lungo tempo il trasporto di massa in ambito urbano. Lo stesso accadde per
motivi diversi in Europa e in Giappone, dove furono necessari ingenti mezzi
finanziari per la ricostruzione delle reti ferroviarie gravemente danneggiate
dalla guerra, distogliendo così molte risorse dallo studio e sviluppo di nuove
linee.

Viaggiare su rotaia diviene più conveniente solo in aree con maggiore densità
di popolazione o quando il costo del carburante supera i costi richiesti dai
treni, che sono in grado di trasportare molte più persone e cose a parità di
potenza impegnata. Queste condizioni non sussistono negli Stati Uniti
d'America dove, a causa delle grandi distanze, risulta più conveniente il
trasporto aereo.

La prima ferrovia italiana fu la Napoli-Portici, nel Regno delle Due Sicilie,
che fu inaugurata il 3 ottobre 1839 dal re Ferdinando II di Borbone[2]. Essa
costituiva il primo tratto della futura Napoli-Salerno. La lunghezza di questo
primo tronco era di circa 7.640 metri (altre fonti danno 7.250 m). La
locomotiva Bayard raggiungeva la velocità di 60 km/h (50 km/h trainando un
convoglio ferroviario).

Elenco delle prime linee ferroviarie per nazione:

L'infrastruttura ferroviaria è costituita dalla via e dalle relative opere
civili, nonché dagli impianti tecnologici per i sistemi di trazione,
segnalamento e sicurezza.

La via è formata da due guide metalliche di acciaio chiamate rotaie, mantenute
parallele tra loro fissandole a traverse (in legno, acciaio o cemento armato
precompresso), o piattaforme di cemento armato precompresso, mediante
"chiavarde", grosse viti o con attacchi elastici denominati "pandrol", più
moderni e di più facile messa in opera. La struttura formata dalle rotaie e
dalle traverse (o dalle piattaforme) viene detta binario; la distanza fra le
due rotaie (misurata tra le facce interne delle teste delle rotaie stesse) è
detta scartamento. Lo scartamento ordinario misura 1435 mm ed è quello
adottato dalla maggior parte delle linee ferroviarie. Un binario con
scartamento inferiore a quello ordinario, è detto "a scartamento ridotto". Il
binario a sua volta è fissato al suolo tramite una struttura detta
massicciata, formata da pietrisco di grande pezzatura, a spigoli vivi e
costituito da rocce resistenti allo sgretolamento; la massicciata, infine è
poggiata sul corpo stradale della linea ferroviaria. In caso di utilizzo di
piattaforme in cemento armato precompresso, queste sono direttamente fissate
al corpo stradale. Molto importanti sono le strutture di drenaggio che servono
ad espellere le acque piovane che altrimenti deteriorerebbero presto la
massicciata.

La manutenzione oggi è svolta con l'ausilio di macchine operatrici
specializzate come:

Le opere civili, quali ad esempio ponti e gallerie, consentono alla via di
inserirsi nel territorio secondo il tracciato prestabilito; in gergo
ferroviario vengono complessivamente chiamate "opere d'arte".

Sin dall'epoca pionieristica della ferrovia, le opere civili ferroviarie sono
state tra le opere umane più imponenti ed impegnative. Basti pensare al
traforo del Frejus, il primo traforo transalpino, la cui costruzione fu
avviata nel 1857, o alla linea dei Giovi, inaugurata nel 1854 e costituita da
una livelletta alla pendenza costante del 35 per mille, o al Severn Tunnel,
galleria subalvea inglese di 7008 m aperta nel 1886.

A differenza della strada in cui i veicoli circolano "a vista", una ferrovia
richiede sistemi di distanziamento dei treni indipendenti dalla mutua
visibilità dei veicoli, poiché gli spazi di frenatura sono solitamente molto
maggiori della distanza di visibilità stessa.

In ferrovia gli aspetti relativi alla sicurezza sono fin dall'origine ritenuti
fondamentali. Le tecnologie relative ai "sistemi di sicurezza" sono in parte
coincidenti con i già citati "sistemi di esercizio", e possono essere così
raggruppate:

Le diverse modalità con le quali viene gestita la circolazione in ferrovia
sono chiamate "sistemi di esercizio". Elementi caratterizzanti dei sistemi di
esercizio sono il sistema di dirigenza, ed il tipo di regime di circolazione
(sistema "di blocco", "a spola", o altro).

Sono "reti ferroviarie" gli insiemi di linee fra loro interconnesse affidate
alla medesima società di gestione dell'infrastruttura o di esercizio, o
ricadenti sul territorio di uno Stato o di un Ente territoriale.

Le reti esistenti in Italia comprendono circa 16.000 km di linee a scartamento
normale e ridotto, e la loro gestione è affidata alla società Rete Ferroviaria
Italiana (pubblica statale) per tutte le tratte di proprietà dello Stato, ed a
società minori (private o di enti locali) per le tratte di proprietà
regionale, ad esempio le Rete di Ferrovienord in Lombardia, FER in Emilia,
FSE-Ferrovie del Sud-Est in Puglia. La gestione dell'infrastruttura, e la sua
attribuzione a società, è regolata da norme diverse a seconda della proprietà
(statale o regionale) della tratta, come meglio spiegato di seguito.

I sistemi per la trazione ferroviaria sono sempre stati uno degli elementi
essenziali e caratteristici della ferrovia.

I mezzi di trazione in ferrovia sono definiti locomotive se specializzati
prevalentemente per il traino dei convogli o alle manovre pesanti e aventi
potenza superiore a 200 CV; automotori se destinati alle manovre leggere e
aventi potenza inferiore a 200 CV; per le locomotive elettriche e diesel è
invalso l'uso del termine "locomotore". Un veicolo ferroviario destinato al
trasporto dei passeggeri (e in alcuni rari casi delle merci) e dotato di
motori di trazione è definito invece automotrice, anche se va precisato che
benché tale termine non sia relativo solo ai veicoli a trazione termica,
quando il veicolo è a trazione elettrica si preferisce usare il termine
sostitutivo "elettromotrice". Diffusi inoltre, con analogo significato
relativamente al sistema di trazione, i termini "autotreno" ed "elettrotreno",
riferiti sia ai lunghi veicoli articolati sia a convogli a composizione
bloccata: tuttavia il secondo termine è molto più diffuso del primo, a causa
soprattutto del fatto che, in maggioranza, i convogli con tali caratteristiche
hanno trazione elettrica.

Viene definito treno un convoglio costituito da uno o più veicoli che si muove
lungo una linea, dal momento in cui riceve l'ordine di partenza e fino al
punto di normale fermata. Il movimento di un convoglio entro i segnali di
protezione di una stazione viene definito manovra. L'insieme dei veicoli atti
alla circolazione su ferrovia era definito materiale rotabile. Dal 2012, in
base alle normative ANSF vigenti, ciascun mezzo circolante su ferrovia è
definito veicolo.

La classificazione più classica comprende le seguenti voci:

La direttiva CEE n° 440 del 1991 ha posto le basi per una sostanziale
riorganizzazione del sistema ferroviario europeo, la cui struttura era stabile
da molti decenni e vedeva operare in ciascuna nazione aziende ferroviarie
statali (e quindi monopoliste), spesso dipendenti dal Ministero dei Trasporti,
affiancate da società private operanti su tratte minori spesso in regime di
concessione.

Questa struttura si era determinata agli inizi del XX secolo, perché da una
parte l'importanza strategica (militarmente ed economicamente) del sistema
ferroviario e dall'altra la difficoltà delle imprese private preesistenti a
sostenersi con i soli ricavi da traffico, garantendo nel contempo un adeguato
livello di manutenzione di infrastrutture e rotabili, avevano spinto gli stati
a nazionalizzare le ferrovie.

La direttiva invece, imponendo la separazione contabile tra la gestione
dell'infrastruttura e quella dei servizi di trasporto, ha posto le basi per la
liberalizzazione e l'apertura alla concorrenza del mercato del trasporto
ferroviario.

Lo stato Italiano ha recepito la direttiva, che ha portato alla separazione
dei vari rami di attività di competenza delle Ferrovie dello Stato e alla
cessione di molte tratte di proprietà delle ferrovie concesse a privati alle
rispettive regioni di appartenenza, demandando ad esse non solo l'esercizio ma
anche la relativa attività normativa. Anche alcune tratte ex-FS, perlopiù
dismesse, sono state trasferite in proprietà alle regioni.

La grande maggioranza delle tratte di proprietà FS è stata assegnata ad un
gestore dell'infrastruttura, Rete Ferroviaria Italiana (RFI), che ha tra i
suoi compiti principali la manutenzione, la gestione della circolazione,
l'assegnazione della capacità ferroviaria (in termini di "tracce orarie" o
_slot_ ), la riscossione dei diritti di circolazione e l'attività di controllo
delle società operatrici di servizi (imprese ferroviarie') per ciò che
concerne la sicurezza della circolazione.

Per le Ferrovie dello Stato la gestione del servizio passeggeri è stata data
in carico ad una società distinta, Trenitalia: sia Trenitalia che i vari
gestori privati operanti sulle tratte ferroviarie sono tenuti a pagare dei
diritti per l'utilizzo delle linee e dei servizi al gestore
dell'infrastruttura.

La liberalizzazione dei servizi su queste tratte è iniziata nel 2007 con il
traffico merci e con il traffico passeggeri a corto raggio (regionale e
locale), mentre a partire dal 2010 dovrà essere esteso anche alle tratte
internazionali e nazionali.

I servizi di trasporto locale su rete statale rimangono di competenza
esclusiva delle regioni che li affidano in concessione a imprese ferroviarie
(anche pubbliche e anche se già esercenti di tratte regionali, purché in
possesso di licenza di esercizio e copertura finanziaria) mediante pubblica
gara con contratti aventi durata pluriennale limitata. Solo alcune regioni
tuttavia sono già migrate a questo nuovo sistema e hanno bandito gara, nelle
altre il servizio viene provvisoriamente esercito da Trenitalia in quanto
impresa ferroviaria "erede" dell'ex-monopolista.

L'organizzazione del servizio merci e passeggeri non-locale è compito delle
Imprese Ferroviarie, il cui status deve essere garantito dal possesso di una
licenza ferroviaria e dalla disponibilità di materiale rotabile omologato e
dotato di certificato di sicurezza.

Nei tempi prestabiliti le varie imprese ferroviarie richiedono ai gestori
dell'infrastruttura l'assegnazione di "capacità ferroviaria" per effettuare
servizi merci o passeggeri non-locali. La capacità ferroviaria necessaria
all'effettuazione di servizi di trasporto passeggeri locale non viene
richiesta dall'impresa ferroviaria affidataria bensì dalla regione cui
compete, preventivamente rispetto all'effettuazione della gara di affidamento.
Eventuali conflitti nella richiesta di capacità vengono sciolti dal gestore
dell'infrastruttura in base a criteri stabiliti per legge, per i servizi
passeggeri locali in particolare possono essere previsti criteri di priorità
differenziati per tratta e fascia oraria.

Alcune società che gestiscono unitariamente infrastrutture di proprietà
regionale (gestendone quindi sia infrastrutture che servizi) sono anche
Imprese Ferroviarie licenziatarie per la rete statale, ove effettuano solo
servizi (perlopiù merci, ma anche servizi passeggeri locali di affidamento
regionale), in diversi casi con corse che si svolgono a cavallo tra tratte
nazionali (RFI) e tratte regionali di competenza. Un esempio di gestione mista
è quella di Ferrovie Nord Milano, che effettua servizio passeggeri su tratte
sia concesse che statali, ed effettua servizio merci tramite una società
controllata.

La Ferrovia del Qingzang che collega Xining in Cina e Lhasa in Tibet è la più
alta del mondo: arriva a 5072 metri e a 5068 metri si trova la stazione più
alta del mondo, quella di Tanggula. Per più di 950 km i treni corrono oltre i
quattromila metri: le carrozze sono pressurizzate, con maschere per l'ossigeno
disponibili in caso di necessità. E, sempre in Cina, si trova il treno a
levitazione magnetica più veloce: è il Transrapid di Shanghai che raggiunge i
431 km/h e collega Shanghai al suo aeroporto. Altre due linee a levitazione
magnetica si trovano in Giappone e Corea del Sud.

La ferrovia a cremagliera che va più in alto si trova in Colorado: la Manitou
and Pikes Peak Railway, inaugurata nel 1891, che si inerpica da Manitou
Springs alla cima del Pikes Peak (4302 m). In Svizzera è collocata la stazione
più alta d'Europa, quella della Ferrovia della Jungfrau, a 3454 metri. Si
trova invece in Mauritania la linea sulla quale corrono treni tra i più lunghi
al mondo, fino a due chilometri e mezzo, i quali, trainati da tre o quattro
locomotive, attraversano il deserto dalle miniere di ferro di Zouérat al porto
di Nouadhibou. La Ferrovia Transiberiana, lunga 9289 km., collega Mosca con
Vladivostok e attraversa ben otto fusi orari.

A Wuppertal, in Germania, fu costruita nel 1901 la Wuppertaler Schwebebahn,
ferrovia sospesa ancor oggi in funzione, lunga 13,3 km con i convogli appesi
alla monorotaia.[3]

Il botanico svizzero Ernesto Schick dedicò alla flora che colonizza le
infrastrutture ferroviarie il suo testo più noto, _Flora ferroviaria_. Le
particolari condizioni ambientali come la presenza di pietre, il passaggio
frequente di veicoli, l'uso massiccio di diserbanti, unite alla presenza di
semi non autoctoni trasportati dai treni e dai viaggiatori, creano infatti in
queste aree un singolare habitat in cui è possibile riscontrare una grande
biodiversità.[4]

Altri progetti

