**Giovanni Fontana** (Cabbio, 2 ottobre 1738 – Penne, 1803) è stato un
architetto italiano operante in Abruzzo nella seconda metà del Settecento.

Nato nella terra di Cabbio - nel Canton Ticino in Svizzera, già Diocesi di
Como \- nel 1738 da Sebastiano e Maria Margherita Fontana, visse l'infanzia e
la giovinezza nel piccolo paese ticinese dove imparò l'arte del progettista.

Prima del 1767 giunse a Penne in Abruzzo dove si sposò con tal Marianna Di
Giovacchino; a partire dall'anno successivo operò in tutto il territorio
abruzzese in qualità di "mastro fabbricatore e perito nell'arte di stimare ed
apprezzare le fabbriche". A lui si deve la facciata di Colleromano di Penne,
realizzata nel 1792; un disegno (del 1786) della facciata della Cattedrale di
Lanciano, mai messo in opera (però nel 1785 corresse gli errori dei disegni di
Carlo Fantoni); il disegno della chiesa madre di Orsogna del 1780 messo in
opera da lui stesso e proseguito poi nel 1810 dal pennese Aniello Francia con
alcune innovazioni; progetto di riattamento di San Cetteo in Pescara nel 1783;
spaccato della Chiesa parrocchiale di Civitaretenga; eresse il nuovo seminario
di Penne, voluto dal vescovo Calcagnini nel 1793; progettò la Chiesa di Santa
Maria degli Angeli in Bisenti e un ponte sul fiume Fino; a lui si deve infine
la facciata della Chiesa di Santa Maria in Platea di Campli (1793).

Giovanni Antonio Fontana è altresì noto, insieme ai suoi figli Carlo,
Domenico, Giuseppe e Giustino (i cosiddetti "fratelli Fontana") per aver preso
possesso della città di Teramo il primo maggio del 1799 dopo che essa era
stata liberata dall'invasore francese ad opera della banda del prete De
Donatis. La vicenda dei fratelli Fontana è narrata sia dallo storico Niccola
Palma che dal sacerdote contemporaneo Carlo Januarii. Partiti da Penne alla
volta di Teramo, giunsero avendo al seguito centinaia di rivoltosi alle porte
del capoluogo, dove il figlio Carlo sfidò il De Donatis puntandogli contro un
cannone posto in corso San Giorgio e - dopo che questi aveva abbandonato la
città - governando la stessa fino all'arrivo del generale Rodio[1]. Alcuni
figli del Fontana vennero quindi fucilati nel 1806 in seguito alla seconda
venuta dei francesi e forse anch'egli seguì la loro stessa drammatica sorte.

