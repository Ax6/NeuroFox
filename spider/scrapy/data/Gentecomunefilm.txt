_**Gente comune**_ ( _Ordinary People_ ) è un film del 1980 diretto da Robert
Redford, che rappresenta il suo debutto nella regia cinematografica. È tratto
dal romanzo _Gente senza storia_ di Judith Guest del 1979.

La colonna sonora del film si basa sul celebre Canone di Pachelbel.

I Jarret, una famiglia borghese della periferia di Chicago, tentano di tornare
alla vita normale dopo la morte del primogenito Buck e il tentativo di
suicidio del secondo figlio Conrad. Dopo una permanenza di quattro mesi in un
ospedale psichiatrico, Conrad si sente alienato dai suoi amici e parenti e
decide di consultare uno psichiatra, il dottor Berger. Quest'ultimo apprende
le circostanze della morte di Buck, il fratello maggiore idolatrato da tutti,
a seguito di un incidente in barca a vela che coinvolse anche Conrad, il quale
- a seguito dell'accaduto - soffre di un disturbo post-traumatico da stress e
presenta i sintomi della sindrome del sopravvissuto.

Calvin, il padre di Conrad, tenta maldestramente di ricreare un rapporto
equilibrato con il figlio sopravvissuto e, parallelamente, di comprendere sua
moglie Beth. Quest'ultima nega infatti la perdita del figlio maggiore,
tentando di mantenere la propria compostezza, nella vana speranza di riportare
la serenità in famiglia. Pare che Beth avesse una predilezione per il figlio
primogenito, probabilmente idealizzandolo, mentre il tentativo di suicidio di
Conrad ha raggelato i sentimenti della donna nei confronti del figlio minore,
anche se Beth è comunque determinata a mantenere saldamente un'apparenza di
perfezione e normalità.

Conrad comincia a lavorare su di sé con il dottor Berger, imparando ad
affrontare, piuttosto che controllare, le proprie emozioni. Comincia a uscire
con Jeannine, una compagna di scuola, che lo aiuta a riguadagnare un senso di
ottimismo. Nonostante ciò, Conrad fatica ancora a comunicare e ristabilire una
relazione normale con i genitori e i compagni di scuola, in particolare con
Stillman, con cui ha una colluttazione. Non sembra permettere a nessuno di
avvicinarsi a lui, in particolar modo alla madre; nonostante i forzati
tentativi di Beth di ricreare con lui una parvenza di normalità, il figlio
seguita a respingerla.

Madre e figlio si confrontano in animate discussioni che il padre tenta di
moderare, stando in genere dalla parte di Conrad per timore di spingerlo
nuovamente oltre il baratro. Il culmine della tensione viene raggiunto poco
prima di Natale, quando Conrad s'infuria con la madre perché lei esita nel
fare una foto con lui, nonostante la vana insistenza del padre, finendo per
imprecare malamente contro di lei in presenza dei nonni. In seguito, Beth
scopre che Conrad ha abbandonato la squadra di nuoto a cui era iscritto,
mentendo sistematicamente sulle sue uscite nel doposcuola; ciò provoca una
discussione infiammata fra i due, in cui Conrad rinfaccia alla madre di non
avergli fatto mai visita all'ospedale, sostenendo che se fosse stato Buck a
trovarsi ricoverato al suo posto, lei sarebbe andata a trovarlo. Beth risponde
seccamente dicendogli che Buck non sarebbe mai finito in ospedale. Beth e
Calvin si concedono quindi una breve vacanza a Houston dal fratello di Beth;
durante la permanenza, Calvin incalza Beth, criticandola per il suo
atteggiamento evasivo. Il conseguente sfogo di Beth fa emergere lo stato di
grave sofferenza repressa in cui si trova la donna.

Conrad ha un'improvvisa ricaduta quando apprende che Karen, un'amica
conosciuta all'ospedale psichiatrico, si è appena suicidata. Una seduta
decisiva e catartica con il dottor Berger permette a Conrad di smettere
d'incolparsi per la morte del fratello e di accettare le fragilità della
madre. Calvin, dal canto suo, si confronta emotivamente con Beth un'ultima
volta: in una notte insonne mette in discussione il loro rapporto e le chiede
se sia più in grado di amare veramente qualcuno. Beth, sconvolta, piuttosto
che affrontare le proprie emozioni decide di abbandonare la famiglia. Sul far
del giorno, trovando il padre in giardino intento a riflettere sulla nuova
situazione familiare, Conrad ha con lui una discussione che segna la rinascita
di un rapporto autentico tra i due, e nel quale il padre gli ricorda che
alcuni avvenimenti sfuggono al proprio controllo, ma che di questo il ragazzo
non deve biasimare se stesso.

