L' **Appennino ligure** costituisce il tratto iniziale dell'Appennino
settentrionale e quindi della catena montuosa degli Appennini, raggiungendo il
punto più alto con il monte Maggiorasca (1804 m s.l.m.) nel tratto
dell'Appennino Parmense.

Si estende, convenzionalmente, fra il colle di Cadibona o bocchetta di Altare,
in provincia di Savona, ed il passo della Cisa, al confine tra la provincia di
Parma e la provincia di Massa e Carrara. Il colle di Cadibona lo separa dalle
Alpi Liguri, mentre il passo della Cisa lo divide dall'Appennino tosco-
emiliano. Tuttavia, dal punto di vista geologico, la separazione tra Alpi e
Appennini, invece che all'altezza del colle di Cadibona, è situata alcune
decine di km più a est, in provincia (e, in parte, nel comune) di Genova,
all'altezza del passo della Bocchetta, in corrispondenza di quella che viene
chiamata la linea Sestri-Voltaggio; pertanto, i monti situati in provincia di
Savona e nella parte più occidentale di quella di Genova sono geologicamente
derivati dall'orogenesi alpina.[1][2][3]

Le sue montagne sorgono su cinque regioni: Liguria (province di Savona, Genova
e La Spezia), Piemonte (provincia di Alessandria), Lombardia (provincia di
Pavia), Emilia-Romagna (province di Piacenza e Parma) e Toscana (provincia di
Massa e Carrara).

Tra il colle di Cadibona (458 m) e il colle del Giovo (516 m) l'altitudine
rimane sempre al sotto dei 900 m s.l.m.

A est del Giovo si erge il gruppo del Beigua, vasto massiccio formato da rocce
metamorfiche di natura ultrabasica (ofioliti di tipo alpino del "gruppo di
Voltri"), che presenta morfologie piuttosto aspre e accidentate e raggiunge la
quota altimetrica più elevata con il monte Beigua (1286 m). In questo tratto
lo spartiacque ligure-padano fa misurare la distanza minima dal mar Ligure,
infatti la cima del monte Reixa (1183 m) si trova a meno di 6 km in linea
d'aria dal litorale di Arenzano.

La morfologia del gruppo del Beigua è inoltre caratterizzata da una marcata
dissimmetria tra il versante marittimo, spesso assai ripido e contraddistinto
da notevoli strutture rocciose, come quelle che formano i versanti meridionali
del m. Rama (1150 m) e del m. Argentea (1086 m) e il versante padano (bacini
dell'Erro e dell'Orba) che presenta morfologie meno aspre e pendenze più
attenuate, anche se non vi mancano valloni rocciosi e incassati (ad esempio la
val Gargassa, presso Rossiglione) e rilievi rocciosi.

Dopo il passo del Faiallo (1044 m) ed il bric del Dente (1107 m), il crinale
degrada rapidamente verso il passo del Turchino (588 m). A nord del Turchino
si apre la valle Stura, attraversata dall'omonimo torrente che nasce
dall'altopiano di Praglia e confluisce nell'Orba presso Ovada, mentre a sud si
trovano le brevi vallate del Leiro e del Cerusa che scendono rapidamente verso
Voltri, la delegazione più occidentale di Genova.

Dopo le depressioni altimetriche del passo del Turchino e del Giovo Piatto
(661 m) il crinale principale torna a salire, per superare nuovamente i 1000 m
di altitudine con il m. Taccone (1113 m) e il m. Leco (1071 m) mentre in
direzione nord e ovest delle brevi dorsali si sviluppano verso la val padana,
contando alcune cime di una certa importanza, tra queste il m. delle Figne
(1172 m), il m. Tobbio (1092 m) e la costa Lavezzara (1081 m), oggi inserite
nel parco regionale piemontese delle Capanne di Marcarolo; come per il
massiccio del Beigua anche quest'area è caratterizzata dai substrati
ofiolitici (a metamorfismo alpino) del "gruppo di Voltri" e fa geologicamente
parte del sistema alpino.

Dopo il passo dei Giovi (472 m) il crinale appenninico principale si allontana
dal mare, lasciando maggior spazio a vallate sul versante a mare (val Bisagno,
valle Fontanabuona) e sviluppandosi verso nord con propaggini articolate e
protratte ben oltre i confini della regione Liguria, con vette che raggiungono
altitudini significative come il m. Lesima (1724 m), il m. Ebro (1701 m), il
m. Alfeo (1651 m) e il m. Antola (1597 m) con valli e versanti caratterizzati
non di rado da una complessa struttura morfologica; più ad Est,
nell'entroterra di Chiavari, oltre il passo della Forcella (875 m), si
sviluppa un'imponente dorsale montuosa, che, staccandosi in prossimità del
crinale principale, nei pressi del m. Aiona (1702 m), si sviluppa in direzione
nord, formando la dorsale che divide il bacino dell'Aveto da quelli del Ceno e
del Nure; si tratta del tratto mediamente più elevato dell'intero Appennino
ligure, lungo il quale si innalzano le vette del m. Penna (1735 m), del m.
Maggiorasca (1804 m), del m. Nero (1752 m), del m. Ragola (1711 m) e del m.
Roncalla (1658 m[4]).

Dopo il passo del Bocco (956 m), in corrispondenza del m. Zatta (1404 m) e
quindi all'ingresso della provincia spezzina, si stacca dal crinale principale
una catena secondaria decorrente a ridosso della costa e quindi parallela
all'Appennino stesso, che all'estremità meridionale individua la fascia
costiera delle Cinque Terre e quindi il promontorio occidentale del golfo
della Spezia, con all'apice Porto Venere.

Il crinale principale si mantiene invece più all'interno e contorna a nord la
val di Vara, per trovare una nuova culminazione nel gruppo del Monte Gottero
(1639 m), al confine tra le province della Spezia, Parma e Massa, con una
propaggine meridionale che verso SE si chiude alla confluenza dei fiumi Magra
e Vara.

Ad est del gruppo del monte Gottero il passo del Brattello e quindi l'ultima
elevazione del m. Molinatico (1549 m) precedono il passo della Cisa (1039 m) e
quindi l'Appennino tosco-emiliano. Va rilevato che secondo alcuni autori
l'Appennino ligure terminerebbe in corrispondenza del passo del Brattello,
mentre da un punto di vista rigorosamente geologico la catena appenninica ha
inizio solo al passo della Bocchetta (772 m), posto tra le valli Polcevera e
Lemme, circa 17 km in linea d'aria a nord-ovest di Genova.

Le principali vette dell'Appennino ligure sono:

Le principali valli dell'Appennino ligure sono:

I principali valichi dell'Appennino ligure sono:

I corsi d'acqua che drenano l'Appennino ligure sono piuttosto diversi a
seconda del lato della catena montuosa dal quale scendono. Quelli del versante
tributario del Mar Ligure sono in maggioranza corti e relativamente poco
ramificati e solo nella parte più orientale dalla catena si sviluppa un bacino
idrografico di grandi dimensioni, quello del Magra. Verso nord invece fiumi e
torrenti che scendono verso il Po sono più lunghi e ramificati, soprattutto
nella zona occidentale dove la Bormida con i suoi molti affluenti drena una
vasta area della catena.

I principali laghi naturali e invasi artificiali dell'Appennino ligure sono:

Le principali zone umide sono:

Le Aree naturali protette dell'Appennino ligure sono:

Per molti decenni l'Appennino ligure ha subìto l'attrattività turistica sia
delle due riviere liguri di Levante e di Ponente, sia delle vicine Alpi Liguri
e delle Langhe. Tuttavia non è mai venuto meno il turismo legato alle _seconde
case_ , di chi risiede nella costa ligure o nella pianura padana occidentale.

Tra i paesi più frequentati durante tutto l'anno vi sono Sassello in provincia
di Savona, Gavi in provincia di Alessandria, Casella e Torriglia in Valle
Scrivia, Ottone e Bobbio in Val Trebbia, Santo Stefano d'Aveto in Val d'Aveto,
Ferriere in Val Nure, Borgo Val di Taro e Bedonia in Val di Taro, Varese
Ligure in Val di Vara.

Altre località meta di turisti soprattutto nel fine settimana e nei mesi
estivi sono il Monte Beigua e l'altopiano che lo collega al Passo del Faiallo;
la zona di Tiglieto con la sua Badia ed il Lago di Ortiglieto; i Piani di
Praglia e le Capanne di Marcarolo con i vicini Laghi del Gorzente; Casa del
Romano, Capanne di Carrega, Capanne di Cosola e Caldirola nei monti della
Catena dell'Antola; le rive del fiume Trebbia; il Lago di Giacopiane ed i
Piani di Oneto nel Parco naturale regionale dell'Aveto.

Al turismo legato alle bellezze paesaggistiche e naturalistiche si è
affiancato negli ultimi anni il cosiddetto _turismo eno-gastronomico_ , grazie
alla riscoperta e alla valorizzazione di prodotti e sapori tipici delle valli
dell'Appennino ligure, quali il Parmigiano-Reggiano, la torta di patate del
Piacentino, il salame di Sant'Olcese e il fungo porcino di Borgotaro.

Lo spartiacque ligure-padano dell'Appennino ligure, dal colle di Cadibona a
Ceparana, è percorso da 28 delle 44 tappe in cui è idealmente divisa l'Alta
Via dei Monti Liguri, per un totale di circa 275 km. Il punto più alto del
tratto appenninico del sentiero è la vetta del monte Aiona (1701 m).

Tra le numerose vie che collegano la costa ligure all'alta via, sono di
particolare pregio paesaggistico e naturalistico i sentieri che, partendo da
Portofino, risalgono lo spartiacque tra il golfo del Tigullio ed il golfo
Paradiso fino a raggiungere il passo della Scoffera. Sempre da Portofino è
possibile percorrere lo spartiacque tra il golfo del Tigullio e la val
Fontanabuona fino a Chiavari.

L' _alta via delle Cinque Terre_ è un sentiero che mette in comunicazione tra
di loro le Cinque Terre passando per il crinale a picco sul mar Ligure.
Congiunge Porto Venere a Monterosso al Mare, per poi risalire lo spartiacque
tra la val di Vara e le valli del Petronio e del Graveglia e ricongiungersi
all'alta via dei monti liguri nei pressi del monte Zatta (1404 m).

Tra i tanti sentieri che consentono di raggiungere la cima del monte Antola,
il più comodo e panoramico è quello che parte dalla località _Casa del Romano_
(1390 m), raggiungibile su strada asfaltata percorrendo la SP 16. Dalla vicina
località _Capanne di Carrega_ (1367 m), al confine tra Liguria e Piemonte, è
possibile salire sul monte Carmo (1641 m) e sul monte Cavalmurone (1670 m).

Dal lago delle Lame, raggiungibile in auto da Rezzoaglio, parte un sentiero
didattico all'interno della foresta del parco naturale regionale dell'Aveto
che consente di visitare alcuni laghi di origine glaciale e zone umide di
pregio. Nei pressi è stata istituita la Riserva naturale Agoraie di sopra e
Moggetto, i cui sentieri sono accessibili solo per motivi didattici e
scientifici.

Altri progetti

