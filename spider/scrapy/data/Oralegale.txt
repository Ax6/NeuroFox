Stati che adottano il cambio d'ora.

Stati che hanno utilizzato il cambio d'ora in passato.

Stati in cui non vi è mai stato il cambio d'ora.

L' **ora legale**[1][2] è la convenzione di spostare avanti di un'ora le
lancette[3] degli orologi di uno Stato per sfruttare meglio l'irradiazione del
sole durante il periodo estivo.[4]

Di converso, il termine **ora solare** si riferisce all'orario statale usato
durante il periodo invernale, quando esso coincide con quello del meridiano
del fuso orario di riferimento, chiamato anche «ora civile convenzionale». Si
badi bene tuttavia come tale riferimento valga a livello nazionale, dato che
invece l'ora locale sarebbe tecnicamente diversa in ogni punto del globo
terrestre, in quanto riferita alla posizione della Terra rispetto al Sole.

Per ragioni politiche, inoltre, in alcuni paesi l'ora solare è di fatto
sospesa, e si adotta l'ora legale per tutto l'anno. In molti paesi dunque, si
utilizza una terminologia più diretta per designare l'ora legale, ovvero
«orario estivo». Una denominazione più precisa perché riferita allo scopo del
cambiamento d'orario e quindi slegata dal riferimento alla stagione estiva, è
quella di «orario di risparmio della luce diurna» (dall'inglese: _daylight
saving time_ , DST).

Nei paesi dell'Unione europea, in Svizzera e in Norvegia l'ora legale ha
inizio l'ultima domenica di marzo e termina l'ultima domenica di ottobre.
Anche il Liechtestein, Andorra, Monaco, San Marino e Città del Vaticano
seguono le stesse regole.

Nelle società antiche e prima della diffusione degli orologi, l'organizzazione
delle civiltà agricole non si basava su bioritmi fissi come nelle moderne
civiltà industrializzate. I contadini, che costituivano la grande maggioranza
della popolazione, si alzavano sempre all'alba seguendone inconsciamente il
progressivo anticipo in primavera o ritardo in autunno: nell'impero romano la
cosiddetta _ora prima_ era sempre quella che seguiva il sorgere del sole,
indipendentemente dall'istante in cui questo evento astronomico si
verificasse. Nell'età contemporanea l'espediente dell'ora legale non fa che
riprodurre almeno in parte questo antico spostamento dei bioritmi umani a
seconda delle stagioni.[5]

Già nel 1784, Benjamin Franklin, l'inventore del parafulmine, pubblicò un'idea
sul quotidiano francese Journal de Paris. In queste riflessioni, Franklin si
poneva l'obiettivo di risparmiare sulla spesa in candele ma, per la
stravaganza delle proposte (come mettere un cannone in ogni via, che spari un
colpo per svegliare gli abitanti), non trovarono seguito. Sostanzialmente
Franklin non propose di spostare il tempo, bensì di obbligare, esercitando
varie forme di pressione (tassazione delle persiane, razionamento candele,
divieto di circolazione notturna, ed una sveglia rumorosa all'alba), a forzare
la popolazione ad alzarsi ad orari più mattinieri.[6] La proposta di spingere
la popolazione ad alzarsi prima modificando il riferimento orario, origina da
un lavoro dell'entomologo neozelandese George Vernon Hudson. Nel 1895, egli
presentò un documento alla Società Filosofica di Wellington, proponendo uno
spostamento in avanti degli orologi di due ore.[7] L'idea venne ripresa pochi
anni dopo, dal costruttore britannico William Willett, e questa volta trovò
terreno fertile nel quadro delle esigenze economiche provocate dalla Prima
guerra mondiale: nel 1916 la Camera dei Comuni diede il via libera al _British
Summer Time_ , che implicava lo spostamento delle lancette un'ora in avanti
durante l'estate. Molti paesi imitarono il Regno Unito in quanto in tempo di
guerra il risparmio energetico era una priorità.

Lo scopo dell'ora legale è quello di consentire un risparmio energetico grazie
al minore utilizzo dell'illuminazione elettrica. L'ora legale non può
ovviamente aumentare le ore di luce disponibili, ma solo indurre un maggior
sfruttamento delle ore di luce che sono solitamente "sprecate" a causa delle
abitudini di orario.

Si consideri ad esempio una persona che dorma ogni giorno dalle 23 alle 7:
d'estate il sole sorge ben prima delle 7, e quindi utilizzando l'ora legale è
possibile sfruttare l'ora di luce dalle 6 alle 7 e ritardare di un'ora
l'accensione della luce elettrica alla sera.

Terna, la società responsabile in Italia della gestione dei flussi di energia
elettrica sulla rete ad alta tensione, ogni anno stima il risparmio consentito
dall'adozione dell'ora legale. La tabella seguente riporta questi dati per
alcuni anni.

Per il periodo compreso tra il 2004 e il 2012 ha permesso un risparmio di
oltre 6 miliardi di kilowattora con una minore spesa pari a novecento milioni
di euro. Da notare che per il 2011 il risparmio è stato di 647 milioni di
chilowattora[23] a fronte di un fabbisogno energetico totale del paese di
334.640 GWh[24] pari allo 0,19% nel 2011; e di 613 milioni di kWh[23] a fronte
di un fabbisogno energetico totale del paese di 328.220 GWh[24] pari di nuovo
allo 0,19% nel 2012.

In base a queste considerazioni si avrebbe un analogo risparmio energetico con
l'adozione di un ipotetico stile di vita che abbia orari "centrati" rispetto
al mezzogiorno (cioè dormire dalle 20 alle 4 anziché dalle 23 alle 7), perché
si sfrutterebbero così interamente le ore di luce. Su questi argomenti si
innescano però considerazioni psicologiche che non sono sotto il controllo
dell'amministrazione.

Nei giorni immediatamente successivi al "cambio dell'ora" (ossia al passaggio
da ora solare a legale e viceversa), alcune persone lamentano disturbi dovuti
all'alterazione del ciclo sonno-veglia[25]. Si tratta dello stesso fenomeno
che si riscontra nelle persone che viaggiano in aereo tra paesi separati da
diversi fusi orari (il cosiddetto jet lag); in questo caso però l'effetto è
minore perché il cambiamento di orario è di una sola ora e altre persone non
avvertono alcun disturbo. Una ricerca di svariati cardiologi americani afferma
che l'ora di sonno persa il giorno dopo l'entrata in vigore dell'orario estivo
incrementa del 25% la probabilità di subire un infarto cardiaco. Questo
rischio cala del 21% il giorno in cui l'ora di sonno persa viene
recuperata[26][27]. Altri studi certificano il forte aumento di incidenti ed
infortuni sul lavoro nel giorno successivo all'entrata in vigore dell'ora
legale[28].

Da un sondaggio condotto dal Codacons risulta che gli italiani sono per il 50%
a favore e per il 50% contrari all'ora legale. La stessa inchiesta ha tuttavia
rilevato che la maggior parte degli intervistati è a favore dell'abolizione
dell'ora solare. Questa soluzione comporterebbe l'utilizzo dell'ora legale
tutto l'anno, eliminando i fastidi legati al cambio di ora: il problema
sarebbe che d'inverno, con meno ore di luce a disposizione, uno slittamento in
avanti di alba e tramonto potrebbe fornire sì un'ora di luce in più alla sera,
ma anche una in meno ogni mattina, mentre le attività umane continuerebbero a
svolgersi con lo stesso orario.[29]

La questione però è di competenza dell'Unione europea, in base alla direttiva
2000/84/CE. La Commissione europea sta valutando se abolire il cambio fra
estate e inverno. Si tratta di scegliere se tenere costantemente l'ora
invernale, oppure l'ora estiva, oppure ancora una media fra le due, per cui ad
esempio l'ora dell'Europa Centrale diventerebbe UTC + 1.30. A Milano il Sole
sorgerebbe d'inverno alle 8.30 e tramonterebbe d'estate alle 20.45.

Tra il 4 luglio 2018 e il 16 agosto 2018 sul sito della Commissione Europea si
è svolta una consultazione pubblica aperta sulle disposizioni relative all'ora
legale,[30] in cui, tra le domande, nel caso di abolizione del cambio orario
veniva posta l'alternativa tra il mantenere sempre l'ora solare o il mantenere
sempre l'ora legale.[31] La consultazione ha ottenuto 4,6 milioni di risposte
- il numero più alto mai ricevuto da una consultazione pubblica UE.[32]

Dal 1996 tutti i paesi dell'Unione europea \- più la Svizzera e i paesi
dell'est Europa - adottano lo stesso calendario per l'ora legale, nonostante
le polemiche di alcuni stati membri. Fino all'ottobre 2011 anche la Russia era
agganciata a questo sistema di cambio ora, poi è passata a sperimentare l'ora
legale permanente, arrivando infine a ripristinare invece l'ora solare quale
orario di riferimento per tutto l'anno (ora solare permanente).[33]

Il protocollo che regolamenta l'ora legale in Europa stabilisce che per i tre
fusi orari Europei - Western European Time _"WET"_ = UTC+0 per l'Europa
occidentale (Regno Unito, Irlanda e Portogallo, etc.), Central European Time
_"CET"_ = UTC+1 per l'Europa centrale (quello a cui appartiene l'Italia
insieme a Spagna, Francia, Svizzera, Germania, Polonia, etc.), ed Eastern
European Time _"EET"_ = UTC+2 per l'Europa orientale (Grecia, Finlandia,
Romania, Bulgaria, Estonia, Lituania, Lettonia, Ucraina, Moldova, etc.) - il
cambio dell'ora avvenga l'ultima domenica di marzo e l'ultima domenica di
ottobre allo scoccare delle ore 1:00 UTC, cioè dalle ore 1:00/2:00/3:00 alle
ore 2:00/3:00/4:00 in marzo, e viceversa in ottobre.[34] Per i paesi che
adottano il fuso orario dell'Europa centrale (CET, UTC+1), tra cui l'Italia,
quando scattano le ore 2:00 antimeridiane dell'ultima domenica di marzo gli
orologi vengono spostati avanti di un'ora (ora solare CET+1, UTC+2), quindi
l'ora che incomincerebbe alle 2:00 e terminerebbe alle 3:00 viene soppressa.
Nel passaggio inverso (che avviene l'ultima domenica di ottobre), quando
scattano le ore 3:00 antimeridiane si riporta l'orologio indietro di un'ora
(torna l'ora solare CET, UTC+1), cioè l'ora che incomincia alle 2:00 e termina
alle 3:00 viene ripetuta due volte.

Questi orari sono stati scelti perché sono quelli in cui la circolazione dei
treni e degli altri mezzi pubblici è ridotta al minimo e quindi si minimizzano
i disallineamenti rispetto agli orari giornalieri programmati. Si noti come
l'ora legale scatti contemporaneamente in tutta l'Unione: se il cambio avviene
dunque fra le 2 e le 3 nell'Europa centrale, avviene fra l'una e le 2 in Gran
Bretagna e in Portogallo, e fra le 3 e le 4 in Grecia.

In Italia l'ora legale nacque come misura di guerra nel 1916, tramite il
decreto legislativo luogotenenziale n. 631 del 25 maggio che andò a modificare
il precedente Regio Decreto n. 490 del 10 agosto 1893 relativo al meccanismo
di calcolo dell'ora in vigore nel paese, rimanendo in uso fino al 1920.

Dal 1940 al 1948 fu abolita e ripristinata diverse volte a causa della seconda
guerra mondiale. In tale occasione si ebbe il periodo di massima durata
dell'ora legale: dal 14 giugno 1940 al 2 novembre 1942. La creazione della
Repubblica Sociale comportò per due anni la sfasatura dell'applicazione
dell'ora legale fra il Nord e il Sud del paese.[35] Durante l'occupazione
jugoslava di Trieste l'esercito titino la vietò per allineare l'orario della
città a quello del resto della Jugoslavia[36]. L'ora legale venne adottata
definitivamente con la legge 503 del 1965.[37]

L'ora legale stabilita da tale legge, applicata per la prima volta nel 1966,
durava quattro mesi, dall'ultima domenica di maggio all'ultima domenica di
settembre; in quell'anno specifico restò in vigore dal 22 maggio al 24
settembre. Tale durata venne estesa a sei mesi nel 1980 anticipando l'inizio
alla prima domenica di aprile e poi dal 1981 all'ultima domenica di marzo. Un
ulteriore prolungamento di un mese è stato introdotto nel 1996, insieme con il
resto dell'Europa quando la fine fu spostata all'ultima domenica di ottobre.

La legge n. 1144/1966 delegò al Presidente della Repubblica il compito di
decidere annualmente inizio e fine dell'ora legale[38] rispettivamente nel
periodo 31 marzo-10 giugno e 20 settembre-31 ottobre. Nel 1980 il decreto-
legge n. 270 modificò tali periodi anticipando il possibile inizio al 28
marzo[39]. Due anni dopo si anticipò il potenziale periodo di avvio dell'ora
legale al 15 marzo[40].

Solo nel 2010 l'Italia con l'art. 22 della legge n. 96, recependo la direttiva
2000/84/CE del Parlamento europeo (direttiva a firma del presidente N.
FONTAINE)[41], fissò l'inizio dell'ora legale alle ore 2:00 del mattino
dell'ultima domenica di marzo e il termine alle 3:00 del mattino dell'ultima
domenica di ottobre[42], pratica comunque già svolta in Italia fin dal
1996[43].

In Svizzera l'ora legale è stata adottata per la prima volta nel 1981. Dal
1996 segue il calendario dell'Unione europea.

In generale, i Paesi della fascia tropicale non adottano l'ora legale, in
quanto la variazione delle ore di luce durante l'arco dell'anno è minima e non
consente di avere ore di luce sufficienti la mattina per giustificare uno
spostamento di lancette in avanti di un'ora per aggiungere luce alla sera.

Nell'emisfero australe, essendo le stagioni invertite rispetto all'emisfero
boreale, anche l'ora legale segue un calendario invertito: in Australia è in
vigore da ottobre a fine marzo o inizio aprile, con possibili variazioni da
stato a stato[44], mentre in Brasile si va dalla terza domenica di ottobre
alla terza domenica di febbraio.

In Africa l'ora legale è scarsamente usata e, in paesi come la Tunisia, usata
soltanto durante quegli anni in cui il Ramadan cade in periodo di ora legale
(come dal 2005 al 2009) per non allungare le giornate di digiuno dei fedeli
musulmani. In Russia dal 2011 ad ottobre 2014, a seguito di una decisione
presa da Dmitrij Medvedev, è stata adottata per tutto l'anno l'ora legale
(ovvero l'orario estivo, cioè con gli orologi posti un'ora avanti rispetto al
fuso orario). Da ottobre 2014, dopo l'approvazione di una proposta
parlamentare, l'ora legale è stata abolita ed è tornata in vigore l'ora solare
per tutto l'anno. La Bielorussia, vista la vicinanza politica alla Russia, ha
deciso di adottare il suo stesso sistema orario. In Ucraina inizialmente si è
pensato di adottare il sistema russo, ma si è poi preferito mantenere lo
stesso sistema dell'Unione Europea.

Altri progetti

