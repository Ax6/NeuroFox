**Luce Irigaray** (Blaton, 3 maggio 1930) è una filosofa, psicoanalista,
linguista femminista belga, direttrice di ricerca al CNRS di Parigi.

Come per altre pensatrici belghe e francesi degli anni '70, il legame con il
femminismo è stato un punto di svolta nel suo percorso. Il suo pensiero si è
sviluppato in un vivo rapporto di scambio con la politica delle donne.

Mostra da sempre molto interesse per le problematiche relative al linguaggio.
Rivede le categorie fondamentali della psicoanalisi e della filosofia a
partire dai temi dell'inconscio femminile, del corpo femminile, del legame
della donna con la madre. Riflette sul tema della differenza, sul mistero
dell'altro, sulla necessità di un pensiero femminile maturo e saggio. Lavora
sul tema della democrazia e dei diritti sessuati; negli ultimi anni si è
impegnata per favorire l'apertura alle tradizioni orientali.

Luce Irigaray ha dichiarato di non amare parlare della propria vita privata. A
suo parere l'entrata nel mondo intellettuale da parte della donna è stata una
battaglia vinta faticosamente, e quindi ogni riferimento a fatti privati è un
possibile modo per screditare la voce femminile in questo ambiente già poco
accogliente. Per questo si sa poco della sua vita privata.

Luce Irigaray nasce a Blaton (Belgio) il 3 maggio 1930. Studia filosofia
presso l'Università di Lovanio e si laurea nel 1955. Dopo aver insegnato in un
liceo di Bruxelles, si trasferisce in Francia. Nel 1961 consegue la laurea in
psicologia presso l'Università di Parigi e nel 1962 il Diploma di
psicopatologia. Dal 1962 al 1964 lavora per la Fondazione Nazionale della
Ricerca Scientifica in Belgio. Dopodiché inizia a lavorare come assistente
presso il Centro Nazionale della Ricerca Scientifica di Parigi, dove è
attualmente direttrice di ricerca. Nel 1968 riceve un Dottorato in
Linguistica. Nel 1969 analizza Antoinette Fouque, una leader femminista
dell'epoca. Dal 1970 al 1974 insegna presso l'Università di Vincennes. In
questo periodo diventa un membro dell'EFP (Ecole Freudienne de Paris, fondata
da Jacques Lacan). Nel 1974 pubblica la sua tesi di dottorato _Speculum, de
l'autre femme_ dove critica con pungente ironia il pensiero di Freud e di
Lacan sulla sessualità femminile. Questo libro, che provoca molte polemiche,
segna la sua rottura con Lacan e la porta alla sospensione dall'incarico di
insegnante presso l'università di Vincennes.

Irigaray riesce a trovare un nuovo pubblico nei circoli femministi a Parigi
(viene inoltre coinvolta in manifestazioni per la contraccezione e per il
diritto all'aborto). Tiene molti seminari e conferenze in tutta Europa, decine
dei quali vengono racconti e pubblicati ( _Oltre i propri confini_ , Baldini
Castoldi Dalai, 2007). Il lavoro della Irigaray influenzerà i movimenti
femministi francesi e italiani per alcuni decenni.

Nel 1982 ottiene la cattedra di filosofia all'Università Erasmus di Rotterdam
(la sua attività di ricerca in questa facoltà porta alla pubblicazione
dell'opera _Etica della differenza sessuale_ ). Nel 1991 viene eletta deputata
al Parlamento Europeo. Nel 1993 scrive, direttamente in italiano, _Amo a te_.
Nel dicembre 2003 l'Università di Londra le conferisce la laurea honoris causa
in letteratura. Dal 2004 al 2006 è stata visiting professor nel dipartimento
di Lingue e Letterature Straniere presso l'Università di Nottingham. Nel 2007
viene affiliata con l'Università di Liverpool. Nel 2008 le viene assegnata la
laurea honoris causa in Letteratura dallo University College di Londra.

Il testo, che era la tesi di dottorato dell'autrice, viene pubblicato in
Francia nel 1974; segna la sua rottura con Lacan e le costa l'espulsione
dall'Università di Vincennes.

L'opera si può considerare un classico del pensiero femminista, un libro in
cui si parla della donna e della sua sessualità senza definirla, senza
concluderla, contro tutte le pratiche e le ideologie che dagli inizi del
pensiero occidentale hanno ridotto il suo corpo al silenzio, all'uniformità,
alla soggezione.

La prima parte dell'opera è dedicata alla psicoanalisi, la seconda alla
filosofia. Entrambe convergono nella tesi dell’ _essenzialità_ della
differenza sessuale, spiegata però in una maniera che esalta e non deprime la
sessualità femminile.

Secondo l'autrice la psicoanalisi e la filosofia classica hanno prodotto una
cultura apparentemente valida per tutti, ma, in realtà portatrice di valori
maschilisti. L'opera propone una “fondazione” della teoria della differenza
sessuale attraverso una personalissima analisi critica delle tesi di Freud (e
quindi indirettamente di Lacan) e dell'intera tradizione filosofica
occidentale (da Platone a Hegel).

L'opera appare in Italia nel 1975. _Speculum. L'altra donna_ si rivela un
successo editoriale e ottiene grande risonanza di critica all'interno dei
circoli femminili.

Il riferimento allo “speculum” (contrapposto allo “specchio”) è un indiretto
attacco a Lacan, il quale nel suo scritto _Stadio dello specchio_ indicava
come centrale e decisiva nell'infanzia l'esperienza dello specchio. In questa
fase il bambino o la bambina si vedono riflessi nello specchio per la prima
volta e cominciano ad acquistare e costruire il senso della loro identità come
individui separati dalla madre e dagli altri.

Lo specchio (che rinvia solo _immagini_ ), precede di poco la comparsa del
Padre e della sua Legge. Questa legge (fatta di _parole_ ) sanziona lo status
e il ruolo rispettivo di maschio (superiore) e di femmina (inferiore).
L'ordine imposto da questa legge viene chiamato “ordine simbolico” e in esso
le parole, i discorsi sono i _simboli_ e si distinguono dalle immagini e dai
_segni_. I segni appartengono invece alla fase pre-edipica, fase precedente a
quella dello specchio e chiamata da Kristeva ordine semiotico (della madre),
opponendola alla fase dell'ordine simbolico (del padre).

Nell'ideologia dell'ordine simbolico (e quindi nel linguaggio della legge del
padre) la donna “funziona” come specchio per l'uomo; questo, guardando la
donna nella sua condizione di inferiorità, vede se stesso nella sua condizione
di superiorità. L'uomo non vede la donna così com'è, ma come il contrario di
sé: un buco, una mancanza, un'assenza. Allo stesso modo l'organo genitale
maschile è visto come il contrario di quello femminile: il fallo è il pieno,
l'attività, il tutto; la vagina è il vuoto, la passività, il niente.

Freud e il pensiero maschile vedono nella donna soltanto la negazione di ciò
che l'uomo possiede(di qui la famosa invidia del pene attribuita da Freud alla
bambina). Nella teoria psicanalitica di Freud la sessualità femminile è
interpretata come una mancanza, quasi una nostalgia, di quella maschile: la
donna scopre la sua sessualità accorgendosi della mancanza del pene e
successivamente impiega la sua energia per ottenere il sesso maschile.

Di conseguenza il discorso dell'uomo è un discorso fallocentrico: il fal-logo-
centrismo è l'atteggiamento dell'uomo in quanto pone, al centro di tutto se
stesso, il proprio fallo, il proprio discorso.

Secondo Irigaray, se invece dello specchio si usa lo speculum, si vedrà che
quello che per l'uomo era il vuoto o il nulla da riempire, è invece un luogo
con una sua realtà e una sessualità ricca e molteplice (che al confronto fa
apparire modesta quella maschile).

_Per la femmina la realtà della sua castrazione significa in fondo questo:
“voi uomini non ci vedete niente, non ne sapete niente, non vi ci ritrovate,
non vi ci riconoscete. E questo vi è insopportabile. Dunque non esiste, non
c'è niente.”_[1]

L'uomo secondo Irigaray, vede come un pericolo la diversità positiva della
donna, in quanto questa diversità (una realtà differente, non un nulla o un
vuoto) mette in crisi il suo immaginario, determinato esclusivamente dal
fallocentrismo. Se la donna, oltre l'invidia del pene, avesse altri desideri,
lo specchio che deve rinviare all'uomo la sua immagine invertita perderebbe
forse la sua unità, unicità, semplicità. Per l'uomo _l'altra donna_ , quella
dello speculum e non dello specchio, non esiste; per lui esiste solo la donna
dello specchio, che gli dà la rassicurante immagine invertita da lui
desiderata.

Luce Irigaray si è confrontata con Simone de Beauvoir sulla "differenza
femminile". È convinta che cercare il proprio spazio in un mondo maschile non
sia abbastanza. Chi, come donna, vuole ottenere parità di condizioni e diritti
cercando un'uguaglianza con il modello maschile di riferimento della cultura
occidentale, finisce implicitamente per ammettere la validità di tale modello
(che non viene contestato, ma che anzi si cerca di imitare e di raggiungere).

La critica a Simone De Beauvoir è uno spunto per affermare l'intrinseca
diversità della natura femminile: la differenza sessuale. Irigaray afferma a
più riprese che ciò di cui bisogna prendere atto è il limite interno alla
natura stessa dettato dal genere a cui apparteniamo. La natura è a due: uomo e
donna.

"Occorre anche coltivare e sviluppare identità e soggettività al femminile,
senza rinunciare a se stesse. I valori di cui le donne sono portatrici -
aggiunge - non sono sufficientemente riconosciuti e apprezzati, anche dalle
stesse donne. Però sono valori di cui il mondo oggi ha urgente bisogno, che si
tratti di una maggiore cura della natura o di una capacità di entrare in
relazione con l'altro".[2]

Se inizialmente la sua ricerca era dedicata ad una critica radicale del
“discorso fallogocentrico”, successivamente si è rivolta a definire i valori
necessari per assicurare l'autonomia del soggetto femminile, per poi arrivare,
in questi ultimi anni, a mettere in pratica le condizioni per una cultura e
una convivenza fra soggetti differenti, di cui il paradigma più universale è
proprio la relazione uomo-donna, uomini-donne.

La Irigaray invita ad analizzare a fondo il tema delle differenze di genere
come elemento fondamentale per giungere a un vero multiculturalismo: la piena
comprensione delle differenze tra uomo e donna è la base fondamentale per
accettare gli altri; per rendere possibile una globalizzazione non distruttiva
della soggettività individuale e delle culture. L'obiettivo è quello di
ricercare un futuro più giusto e felice per l'umanità.

Si può raggiungere questo futuro solo con la scoperta, teorica e pratica, di
una relazione con l'altro nutrita di rispetto reciproco per le differenze.
Alla base di questo vi è una cultura a due soggetti, maschile e femminile,
portatori di valori differenti, ma di equivalente importanza per
l'elaborazione di legami e di civiltà, sia nell'ambito privato che nella
comunità umana mondiale.

_«Si è fatto di questo pensiero della differenza un pensiero solo delle donne
e fra le donne. Non l'ho mai detto. Questa era una tappa necessaria per
strutturare il soggetto femminile, ma la finalità resta una cultura a due
soggetti. È una cultura a due soggetti che ci permette di entrare nel
multiculturalismo, essendo la differenza uomo-donna la prima differenza»_[3]

Luce Irigaray compie molti studi sul linguaggio. Sostiene che, se il dialogo è
alla base del confronto, è allora importante cambiare il nostro modo di
parlare: la parola è necessaria per arrivare all'altro, ed entrare in dialogo.

La differenza sessuale ha bisogno di un linguaggio che la determini,
attraverso il quale se ne possa parlare, discutere e anche distruggere se è il
caso. Le donne hanno bisogno di parole, di un simbolico conforme
all'esperienza femminile. Una donna deve poter parlare di sé senza passare
necessariamente attraverso l'immaginario maschile.

Secondo la Irigaray il linguaggio deve essere decostruito così che ne venga
svelato il carattere falsamente neutro, dovrà allora essere costruito un nuovo
linguaggio, portatore di nuovi valori. Una simile parola non può risultare da
un insegnamento ricevuto: deve essere assunta liberamente da ciascuno e
ciascuna fuori dai vincoli delle abitudini e delle consuetudini.

Da alcuni studi che la Irigaray compie sul linguaggio di ragazzi e ragazze
emerge che la nostra società parla sempre di un soggetto unico (che di fatto è
maschile) che costruisce una filosofia verticale e supera la natura; se si
entra invece nell'ottica dei due soggetti (differenti ma in continua relazione
fra loro) questo rapporto cambia e ciascun soggetto è in relazione con la
natura, con tutti gli individui e con la cultura. "L'umanità è a due e bisogna
divinizzare questa condizione, coltivare il nostro essere in relazione con il
prossimo".[3]

_La via dell’amore_ è un tentativo di ripensare e rifondare la filosofia
occidentale, scardinando le tradizioni sapienziali della nostra cultura.

Indica le vie per giungere, attraverso la parola, ad avvicinarsi all'altro, ad
entrare in dialogo.

Suggerisce un nuovo modo di pensare che coinvolge il rapporto tra arte,
religione e filosofia. In questo modo di pensare devono stare gli uomini e le
donne, considerati nella loro globalità e nelle loro differenze.

Secondo l'autrice è necessario, per passare ad una nuova tappa dell'evoluzione
della cultura, cambiare i nostri atteggiamenti nei confronti dell'altro;
l'obbiettivo è quello di scoprire un nuovo alfabeto e una nuova grammatica
politica per la realizzazione di una democrazia a due.

Secondo Luce Irigaray oggi l'Occidente crede di nuovo nella propria
superiorità perché percepisce l'Oriente come irrazionale e bisognoso di
controllo. Ma così come la donna rappresenta l'altro per l'uomo (qualcosa che
si trova al di là della nostra persona e solo quando viene accettato questo
l'altro ci illumina), anche l'Oriente rappresenta l'altro per l'Occidente;
possiamo quindi trarre insegnamenti dalle culture dell'Estremo Oriente. In
particolare, dobbiamo riformulare un'identità singolare che sia più in armonia
con il cosmo e meno scissa fra corpo e spirito.

Luce Irigaray critica l'uomo occidentale per il suo bisogno di possedere e di
controllare l'altro e le cose che lo circondano. "Siamo stati(e) educati(e) a
fare nostro tutto ciò che ci piace, tutto ciò che è vicino a noi, fa parte
della nostra intimità. Il nostro modo di ragionare, il nostro modo di amare
corrisponde ad un'appropriazione."[4]

Solo quando sfugge a ogni giudizio da parte nostra, l'altro emerge come un tu
(sempre altro e inappropriabile dall'io). Se viene fatto nostro, l'altro perde
il suo fascino.

"In un evento ciò che affascina è, invece, ciò che sfugge al nostro controllo,
alla nostra competenza, alla nostra intenzione, al nostro stesso immaginario.
Solo allora – ci dice Irigaray - la nostra risposta a tale mistero può essere
la sorpresa, l'incanto, la lode, talvolta l'interrogazione, ma non può in
nessun modo essere l'appropriazione, la riproduzione o la ripetizione."[4]

Per la Irigaray è necessasio coltivare il desiderio; il desiderio nasce dalla
differenza e ci regala un “in più” di energia. Implica un intreccio di corpo e
di parola. Il desiderio è stato relegato dalla cultura occidentale nella
carne, negandone la dimensione spirituale.

Irigaray propone che ciascuno di noi diventi per sé e per l'altro un'opera
d'arte. Trasformarci in un'opera d'arte significa scoprire i gesti e le parole
che possono esprimere il nostro desiderio all'altro, non per possedere, ma per
ospitare l'altro in noi stessi.

Per Luce Irigaray l'esperienza dello yoga e le tecniche del "respiro" ci
possono introdurre a un diverso modo di essere con sé e con gli altri, di
vivere la relazione a due e la sessualità. Il respiro è un soffio che va dal
fuori al dentro, dal dentro al fuori del corpo, unisce la vita dell'universo
al più profondo dell'anima. Richiede di avere scambi con l'esterno ma poi di
raccogliersi nel silenzio del proprio io. Respirare è anche il primo gesto di
autonomia del neonato. Ed è necessario conservare sempre una riserva di
respiro personale che ci consenta un'autonomia, anche psichica.

Alan Sokal e Jean Bricmont nel loro libro _Imposture intellettuali_ criticano
Irigaray in quanto considerano le sue teorie un esempio della tendenza
antiscientifica del postmodernismo. Essi citano le sue analisi di E=mc² in
base alle quali essa sarebbe una _equazione sessuata_ (dal momento che
privilegerebbe la velocità della luce) e la sua tesi secondo cui la meccanica
dei fluidi è stata trascurata dalla "scienza maschile" che preferisce trattare
i maschili oggetti rigidi piuttosto che i "femminili" fluidi.[5]

Altri progetti

