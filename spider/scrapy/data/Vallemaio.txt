**Vallemaio** è un comune italiano di 926 abitanti della provincia di
Frosinone nel Lazio.

Il centro si trova a circa 300 m s.l.m. ed a circa 30 km dal mar Tirreno;
malgrado ciò il clima invernale, a causa della conformazione del territorio,
risulta particolarmente freddo. Sorge su di un poggio che si innalza s'una
conca. Il territorio comunale è essenzialmente costituito da una zona montana
con due ampie valli, una ai piedi del centro, l'altra, _Vallaura_ , destinata
alle attività agricole e all'allevamento. Vi è una folta vegetazione. Il
Comune rientra nella Valle dei Santi.

Classificazione climatica: zona D, 1713 GR/G

Il toponimo _Vallemaio_ ci ricorda che il paese giace alle falde del monte
Maio. È divenuto nome del comune dal 1932; prima di allora era _Vallefredda_ ,
toponimo che sottolineva il rigido clima che qui si ha in inverno.

Le prime notizie sull'abitato risalgono al Medioevo, ma la presenza umana
risale sicuramente ad epoche precedenti. Vallefredda fu edificata dai conti di
Suio, ipati di Gaeta, verso l'anno 1000, e nel 1040 entrò con Suio nell'orbita
di Montecassino ricevendo nel 1079 una _Chartae libertatis_ , in cui venivano
garantiti avanzati diritti agli abitanti.

Nel periodo successivo Vallemaio subì attacchi e conquiste: nel secolo XI i
vallefreddani, alleati dei Normanni, furono attaccati dal condottiero
imperiale Mark Vald; nel 1421 avvenne l'occupazione pontificia guidata da
Braccio da Montone; con la fine del regime feudale nel 1806 finì la dipendenza
dai monaci cassinesi; il brigantaggio si diffuse nella zona dopo l'Unità
d'Italia.

Durante la seconda guerra mondiale Vallemaio si trovò sul fronte. Si è
combattuto per diversi mesi dopo l'8 settembre sul monte Maio, ove ancora si
scorgono le trincee scavate; l'abitato fu quasi completamente distrutto, e
molte rovine sono ancora visibili, con ingenti vittime civili.

Dopo la guerra il comune, a causa dell'emigrazione, ha subito un forte calo
demografico mitigato dallo sviluppo industriale del cassinate e dal recente
sviluppo commerciale dell'area. Fino a pochi decenni fa, l'economia era
essenzialmente agricola, oggi il terreno incolto aumenta; a Valleaurea è
ancora presente l'allevamento brado.

Alcune opere d'arte sono state depredate dai tedeschi. Il paese comunque
conserva antiche sembianze: case affastellate, ripidi vicoli, resti delle mura
e delle torri quattrocentesche.

La chiesa più importante è quella dell'Annunziata il portale del 1553 è
sormontato da un grande oculo lapideo. Sull'altare maggiore è il trittico
(secolo XVI) in cui è rappresentata l'Annunciazione con intorno i Santi più
venerati in zona. Della stessa epoca è anche il pavimento antistante a figure
umane. La Chiesa del Rosario, con portale cinquecentesco, viene attualmente[
_quando?_ ] ricostruita per divenire un centro culturale.

I resti dell'antica Chiesa di San Tommaso o del Castello si notano nella parte
alta dell'abitato, pesantemente danneggiato durante la guerra.

Abitanti censiti[3]  

La popolazione professa per la maggior parte la religione cattolica e
afferisce alla Diocesi di Sora-Cassino-Aquino-Pontecorvo, ma fino all'anno
2014 faceva parte della diocesi dell'Abbazia di Montecassino.

Da un punto di vista linguistico per Vallemaio valgono le stesse
considerazioni che si possono fare per tutta la zona circostante. Il dialetto
dell'antica "Vallefredda" è riconducibile ai dialetti meridionali, di cui
fanno parte tutte le parlate dell'area del Basso Lazio che era anticamente
compresa nel Regno di Napoli. Tuttavia possiamo rilevare alcune
caratteristiche peculiari che differenziano il dialetto in questione da quello
di altri paesi vicini, come per esempio il trattamento delle vocali atone
finali (che sono nettamente percepibili) e l'andamento melodico della parlata,
che riconduce ai Dialetti mediani del Lazio. In ciò, quindi vi è una
differenza con alcuni comuni vicini (es. Cassino e San Giorgio a Liri) mentre
vi è concordanza con altri situati sui Monti Aurunci (es. Castelforte, Santi
Cosma e Damiano, Minturno, Ausonia, Coreno Ausonio).

Da un punto di vista morfologico e lessicale vi sono indubbiamente molti
elementi "campani", come la metafonesi napoletana (dittongazione delle vocali
_e_ ed _o_ che divengono _ie_ e _uo_ es. _priesto_ , _iuorno_ ecc.), comune ad
altre località dell'Alta Terra di Lavoro (ad eccezione di Ausonia e Coreno
Ausonio); la presenza del verbo _àggio_ (es. _àggio vìsto_ ) ecc. Possiamo
comunque rilevare, in via minoritaria, qualche accordo con l'area "mediana"
del Lazio (la parte delle province di Frosinone e Latina compresa nello Stato
Pontificio) come ad es. l'articolo _gliù_ (il) e gli aggettivi possessivi (es.
_méio_ = mio, _tèio_ = tuo, _méia_ = mia).

Nel 1932 _Vallefredda_ cambia denominazione in Vallemaio.

Annunziata il portale del 1553

Chiesa Santo Rosario

Ruine San Tommaso

Altri progetti

