_**Il disco volante**_ è un film del 1964 diretto dal regista Tinto Brass. La
trama utilizza l'elemento fantascientifico \- la venuta di extraterrestri
nella campagna veneta \- per una satira di costume sulla società italiana
dell'epoca, in cui Alberto Sordi interpreta quattro diversi ruoli.[1]

Il film racconta, con un taglio prima documentaristico poi da commedia
all'italiana, l'arrivo di un gruppo di alieni in un paesino del profondo
Veneto: un'indagine dei Carabinieri metterà alla luce una follia latente
diffusa in tutta la popolazione del paesino che poco ha a che fare con gli
alieni.

Il film fu prodotto da Dino De Laurentiis il quale, dopo aver sottoposto la
sceneggiatura di Rodolfo Sonego a maestri come Michelangelo Antonioni e Mario
Monicelli, volle mettere alla prova il giovane regista veneto per la prima
volta alle prese con una produzione non indipendente.

Protagonista del film è Alberto Sordi, impegnato a dare voce e corpo a quattro
personaggi che presto rientreranno nel suo repertorio: il parroco Don
Giuseppe, prete ubriaco, il brigadiere un po' tonto, il conte gay e il
Marsicano, piccolo borghese meschino.

Nel film compaiono anche Silvana Mangano e Monica Vitti, per la prima volta in
un ruolo comico brillante ed alla quale Brass fa pronunciare una frase che
spesso ricorrerà nella cinematografia successiva del regista: " _Dime porca
che me piasi de più_ ".

«Tinto Brass si serve della fantascienza per imbastire una satira di costume.
Il suo obiettivo punta sui vizi segreti della provincia italiana del Nord Est
ricco e conservatore. Preti e contadini, nobiluomini e nobildonne,
rappresentanti della legge e scemi del villaggio, costituiscono le diverse
sfaccettature di una borghesia campagnola e cittadina gradita al potere fin
quando si mantiene in silenzio, ma inaccettabile quando imprudentemente lascia
scoprire una identità corrotta o anticonformista. All'uscita, il film non
riscosse molto successo ed oggi, più che per i contenuti, viene ricordato per
la presenza di un cast eccezionale dominato dal mattatore Sordi che interpreta
con maestria i quattro ruoli [...]»

La colonna sonora è scritta dal maestro Piero Piccioni.

Sono presenti inoltre due canzoni scritte appositamente per il film: _Ballando
con te_ , di Kramer e Pallavicini; e _Chi sei amore?_ , di Piccioni e
Pallavicini; entrambe le canzoni sono cantate da John Foster e incise su
dischi Style.

Alcuni temi musicali presenti nella pellicola saranno ripresi nei film _Fumo
di Londra_ del 1966 e _Io e Caterina_ del 1980 entrambi di e con Alberto
Sordi.

Altri progetti

