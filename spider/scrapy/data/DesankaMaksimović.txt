**Desanka Maksimović** (Rabrovica, 16 maggio 1898 – Belgrado, 11 febbraio
1993) è stata una poetessa serba.

Nacque a Rabrovica, vicino a Valjevo, primogenita di Mihailo, un insegnante, e
Draginja. Subito dopo la sua nascita, il padre venne trasferito, e con lui la
famiglia, a Brankovina, dove Desanka trascorse l'infanzia. Successivamente
conseguì il diploma di scuola superiore a Valjevo e la Laurea presso la
facoltà di Filosofia dell'Università di Belgrado. Nel 1933 sposò Sergij
Slastikov, ma non ebbero figli.

Dal 1923 al 1953, Desanka fu professoressa di lingua serba presso diverse
scuole. Inizialmente fu insegnante al ginnasio di Obrenovac, poi si trasferì
al Terzo Ginnasio Femminile di Belgrado. Infine, venne trasferita alla scuola
per insegnanti di Ragusa di Dalmazia, dove trascorse un anno. Dopo tale
esperienza, lavorò al Primo Ginnasio Femminile di Belgrado. Una delle sue
migliori studentesse fu Mira Alečković, che a sua volta divenne una poetessa e
un'amica intima di Desanka Maksimović.

Quando la Maksimović venne a sapere dell'episodio dei soldati tedeschi che
spararono sui bambini della scuola elementare a Kragujevac, scrisse “Krvava
Bajka” (“Leggenda di sangue” o, più letteralmente, “Una favola sanguinaria”),
una poesia che parla del terrore inflitto dall'esercito tedesco durante la
Seconda guerra mondiale. La poesia non venne pubblicata fino alla fine della
guerra. Dopo la guerra divenne una poesia che si trovava in tutti i testi di
scuola, in tutte le antologie e che era stata recitata infinite volte, esibita
in tutte le occasioni celebrative, in tutte le manifestazioni e feste
scolastiche.[1] Viaggiò lungo la Iugoslavia e strinse amicizie con scrittori e
poeti del calibro di Miloš Crnjanski, Ivo Andrić, Gustav Krklec, Isidora
Sekulić e Branko Ćopić.

Desanka vinse un considerevole numero di premi letterari, fra cui Vuk Award,
Njegoš Award (1984) e AVNOJ Award. Venne eletta cittadina onoraria di Valjevo.
Nel 1985 venne ricostruita la scuola elementare di Brankovina, dove iniziò la
propria istruzione. Fu in questa scuola che il padre svolgeva il suo lavoro di
insegnante. Le persone del luogo la chiamavano “La scuola di Desanka” e oggi
questo è il suo nome ufficiale. Quando era ancora viva, venne eretta in suo
onore una statua a Valjevo, sebbene lei fosse contraria. Per via del valore
immortale della sua poesia, Desanka Maksimović venne eletta, il 17 dicembre
1959, membro associato dell'Accademia Serba delle Scienze e delle Arti, e il
16 dicembre 1965 ne divenne membro regolare. Desanka Maksimović morì l'11
febbraio 1993 a Belgrado, all'età di 95 anni. Fu seppellita a Brankovina, dove
era cresciuta. Dopo la sua morte venne fondata la Fondazione Desanka
Maksimović, che oggi organizza il premio a lei intitolato.

La sua poetica parla di amore e patriottismo; è piena di entusiasmo e
gioventù, pur restando seria e razionale. Si dice che la lingua serba sia
cantata al meglio nelle poesie di Desanka Maksimović. Tra le sue opere
migliori ricordiamo: “Anticipazione” ("Предосећање"), "Tremito" ("Стрепња"),
"Poesia di Primavera" ("Пролећна песма"), "Attenzione" ("Опомена"), "Nella
tempesta" ("На бури"), "Cerco grazia" ("Тражим помиловање"), "Il prato
condiviso" ("Покошена ливада").

Altri progetti

