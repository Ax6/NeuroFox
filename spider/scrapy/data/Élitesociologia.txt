Il termine _**élite**_ definisce un gruppo di persone, spesso una minoranza,
in possesso di autorità, potere e influenza sociale e politica.

Spesso viene utilizzato per designare un ristretto sottogruppo di un
sovraordinato gruppo o categoria sociale, a tale sottogruppo viene attribuita
una specifica o generica superiorità rispetto alla restante parte del corpo
sociale di riferimento[1]; il consenso a tale attribuzione può essere più o
meno generale e, al limite, circoscritto agli stessi membri della _élite_.

Benché il termine sia intrinsecamente elogiativo, quando è adoperato da coloro
che non ne condividono l'attribuzione assume un connotato dispregiativo
(esempio: le auto-nominate _élite_ ); ma, nella sua fisiologia, la definizione
è in rapporto con quella di legittimità del potere e con l'autorevolezza del
suo esercizio[2].

Adoperato genericamente in un contesto culturale o politico, indica la
ristretta cerchia di persone che vi ha un ruolo predominante rispetto al resto
della popolazione[3].

In ambito militare o di polizia i corpi d'élite sono quelli con funzionalità
ed addestramento specifici e di prestigio superiore.

Stante la rigidità nella circolazione delle _élites_ registratasi in
passato[4], l’antipolitica teorizza la possibilità di fare a meno di un’
_élite_ politica, continuando "così a chiedere risposte alla politica proprio
mentre la priviamo degli strumenti per darcele . La presenza di un’élite è
condizione necessaria – ancorché non sufficiente – di un’azione politica e
amministrativa minimamente sensata. E che un’élite non è un insieme casuale di
persone più o meno competenti (...) ma una creatura storica complessa e
delicata, che per nascere e svilupparsi ha bisogno di tempo, risorse, regole,
fiducia, valori e linguaggi condivisi. Un’élite assomiglia insomma parecchio a
quella cosa detestabile che chiamiamo «casta»: non è facile distinguere l’una
dall’altra, tanto gli aspetti positivi dell’élite e quelli negativi della
casta sfumano gli uni negli altri"[5].

