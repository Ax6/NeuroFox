**Oskar Kokoschka** (Pöchlarn, 1º marzo 1886 – Montreux, 22 febbraio 1980) è
stato un pittore e drammaturgo austriaco.

Oskar Kokoschka nacque a Pöchlarn, cittadina della Bassa Austria, il 1º marzo
1886 in una casa di periferia. Egli era il secondogenito di Gustav Josef
Kokoschka, un orafo ceco, e Maria Romana Kokoschka (nata Loidl). Il fratello
maggiore morì in tenera età nel 1887; egli aveva una sorella, Berta (nata nel
1889) ed un fratello, Bohuslav (nato nel 1892). Oskar credeva fortemente nei
presagi, spronato dalla storia di un incendio scoppiato a Pöchlarn poco dopo
che la madre lo aveva dato alla luce. La vita di Kokoschka non fu facile,
principalmente a causa della mancanza di aiuto economico da parte del padre.
La sua famiglia si trasferiva continuamente in appartamenti sempre più
piccoli, sempre più lontano dal fiorente centro della città. Concludendo che
suo padre fosse un incapace, Kokoschka iniziò a rivolgersi alla madre; si
sentiva egli stesso a capo della famiglia e continuò a sostenerla quando ne
ebbe le possibilità economiche. Kokoschka frequentò la scuola secondaria alla
_Realschule_ , dove veniva data importanza allo studio di materie moderne come
la lingua e le scienze. Kokoschka non era interessato a queste materie; scoprì
infatti di eccellere unicamente nel disegno, e trascorreva la maggior parte
del suo tempo leggendo letteratura classica durante le lezioni. Si dice che
quest'educazione alla letteratura classica abbia influenzato le sue opere
d'arte.

Uno dei suoi professori suggerì che Kokoschka proseguisse scegliendo una
carriera votata alle belle arti. Contro la volontà di suo padre, Kokoschka fu
ammesso alla _Kunstgewerbeschule (Università di Arti applicate),_ dove fu
attratto dalle opere barocche di Franz Anton Maulbertsch, dal nuovo stile di
Gustav Klimt e dalla pittura incisiva di Lovis Corinth. La sua formazione
artistica è da ricondurre all'ambiente della Secessione Viennese. Studiò a
diretto contatto con Gustav Klimt, grazie al quale fu presentato al pubblico
viennese durante il Kunstschau (Art Show) del 1908. Proprio in quest'occasione
l'artista si fece notare dalla critica, che gli attribuì l'appellativo di
“super selvaggio”. Le sue opere, infatti, rifuggivano da ogni ideale di
bellezza e di grazia e mettevano a nudo invece gli aspetti più duri e
sconcertanti dell'esistenza. In questa stessa occasione fu rappresentato il
suo dramma “Assassino, speranza delle donne” che suscitò scandalo e tumulti in
platea. Le opere prodotte tra il 1907 e il 1912 influenzarono tra gli altri,
Egon Schiele; le sue figure erano disegnate in maniera delicata e disposte in
modo irregolare. Nel 1910, Walden, fondatore della rivista d'avanguardia
berlinese “Der Sturm”, convinse il giovane Kokoschka a trasferirsi a Berlino,
dove iniziò a curare il “Ritratto della settimana”, divenendo il primo
illustratore della rivista.

Frequentò i circoli culturali radicali e d'avanguardia, nutrendo particolare
ammirazione per Edvard Munch, per i Fauves e per i pittori del gruppo _Die
Brücke_ , uno dei primi nuclei dell'espressionismo tedesco. Nel 1914 divenne
un membro della Secessione di Berlino, poi entrò a far parte del _Blaue
Reiter_ , un gruppo di artisti che facevano uso di colori puri stesi a larghe
macchie. Nei suoi lavori di questo periodo sono presenti un violento
cromatismo e un'attenta analisi psicologica che intende indagare l'intimo del
personaggio, influenzato in questo delle nuove teorie psicoanalitiche di
Sigmund Freud. Con _La sposa del vento_ , del 1914, la sua pittura tragica,
raggiunse la piena maturità espressiva, che lo collocò in una posizione
personale all'interno dell'Espressionismo. Il dipinto era un omaggio ad Alma
Mahler, pittrice e compositrice austriaca, vedova del compositore Gustav
Mahler, con la quale aveva avuto una sfortunata relazione amorosa che
influenzò tutta la sua vita e la sua produzione. Con lo stile espressionista
Oskar Kokoschka aveva in comune l'intenzione di esprimere sensazioni,
sentimenti e stati d'animo e l'attitudine a deformare i soggetti, ma è
divergente da quello di molti suoi contemporanei, per cui, anche se oggi viene
generalmente considerato come uno dei massimi esponenti dell'espressionismo, a
quel tempo fu talvolta isolato dagli altri esponenti del gruppo.

Durante la prima guerra mondiale fu ferito sul fronte orientale; dopo un
ricovero all'ospedale militare, fu congedato per instabilità mentale.

Dal 1917 al 1924 insegnò all'Accademia di Dresda, dove ebbe modo di studiare
da vicino Rembrandt e la pittura antica. In questi anni espose alla Galleria
Dada di Zurigo con Max Ernst, Paul Klee e Vasily Kandinsky, e partecipò alla
Biennale di Venezia. Kokoschka non accettò mai completamente le tendenze
astrattiste: dietro alla sua convulsa espressione della realtà è sempre
avvertibile la drammaticità del suo segno a spirale, di ispirazione barocca e
con profonde influenze di Paul Cézanne.

A partire dal 1924 viaggiò in Europa e in Africa, dipingendo i paesaggi che
incontrava attraverso disegni vibranti con colori accesi. Nel 1933 soggiorna a
lungo a Rapallo eseguendo numerosi ritratti, paesaggi e nudi.

Si cimentò anche nella drammaturgia, scrivendo testi teatrali fondamentali per
il teatro espressionista.

Tornato a Vienna, dopo l'annessione tedesca dell'Austria si rifugiò a Praga.
Nel 1938, quando anche Praga stava per essere occupata dai tedeschi, emigrò a
Londra. Il regime hitleriano confiscò le sue opere, alcune delle quali furono
esposte a Monaco nella mostra d'arte degenerata.

Nel 1953 si stabilì a Villeneuve, nel Cantone di Vaud in Svizzera.

In questi anni la sua pittura si allontana progressivamente dalle tematiche
dell'analisi psicologica e del subconscio per trattare i grandi spazi, i
paesaggi e le vedute di città secondo schemi post-impressionisti. La ricerca
dell'unione tra sentimento e forma lo spinge a cercare una partecipazione
totale, senza vuoti formalismi, nei più diversi soggetti, dagli scenari di
montagna ai panorami delle città.

Inizia un ciclo di lezioni ed incontri che lo portano a formare numerosi
artisti come Rudolf Kortokraks, Marco Sassone e Silvio Loffredo.

Morì a Montreux il 22 febbraio 1980.

La _Natura morta con agnello morto_ è un dipinto ad olio su tela di cm 84x114
realizzato nel 1909. L'opera, conservata all'Österreichische Galerie di
Vienna, raffigura al centro un agnello morto, a destra c'è un vaso di fiori,
in basso a sinistra c'è una tartaruga, alla sua destra un topo e una larva di
salamandra.

_Il Ritratto diAdolf Loos_ è un olio su tela di cm 74x91 realizzato nel 1909.
L'opera è conservata al Castello di Charlottenburg (Berlino). Al centro c'è
Adolf Loos. Lo sfondo scuro mette molto in risalto il chiarore del viso e
delle mani. Nei dipinti di Kokoschka si trova di solito la figura delle mani
in risalto perché, secondo l'artista, esse mettono in evidenza la personalità
del soggetto.

Ne “La sposa del vento”, noto anche come “La tempesta”, l'artista esprime nel
modo più intenso e compiuto l'esigenza di proiettare fuori di sé le proprie
tensioni vitali, i propri dubbi, le proprie angosciose contraddizioni. La
grande tela, risalente al 1914, rappresenta infatti la fine del travolgente e
tormentato rapporto d'amore che, per oltre due anni, aveva legato l'artista ad
Alma Mahler, vedova del celebre compositore boemo Gustav Mahler. I due amanti
sono rappresentati in una sorta di scomposto letto di nubi, circondati dalla
tempesta di passioni, vissute con l'intensità devastante d'un amore totale. Ma
al convulso agitarsi della scena si oppone il sonno sereno della donna che,
ancora ignara della prossima fine, dorme tranquilla e fidente, rannicchiandosi
con sensuale tenerezza contro il corpo nudo dell'amato. Kokoschka si
rappresenta desto, con gli occhi che guardano lontano e le nodose mani
intrecciate. I colori torbidi e impastati e il mulinare di uno sfondo
misterioso partecipano con materiale evidenza al disordine interiore e
all'angoscia che dilaniano l'autore. Nell'opera, conservata al Kuntsmuseum,
Basilea, Kokoschka volle mettere in risalto la sua consapevolezza riguardante
il fatto che il loro amore sarebbe potuto finire da un momento all'altro. Non
a caso, ciò si verificò poco tempo dopo che il quadro venne finito, ed il
pittore lo vendette per comprarsi l'uniforme da cavalleria per andare in
guerra[1].

_Londra, il ponte di Waterloo_ è un olio su tela di 89 x 103 cm conservato nel
National Museum and Gallery of Wales, Cardiff. Kokoschka solitamente ha
rappresentato alcune vedute cittadine di Londra e in questo caso ha dipinto il
ponte di Waterloo da due angolazioni diverse prese dall'hotel in cui
alloggiava. Questo dipinto raffigura il fiume Tamigi attraversato da diverse
piccole barche e dal ponte di Waterloo e quello di Blackfriars; in lontananza
si può scorgere la cattedrale di Saint-Paul.

Kokoschka si fece interprete delle inquietudini dell'uomo e della continua
lotta tra gli archetipi di Uomo e Donna alla ricerca del _Neue Mensch_ (Uomo
Nuovo) nella sua produzione teatrale, che subì un forte ostracismo in Italia a
causa dello stile denso di ermetismi e complesse ellissi. Ognuna delle sue
opere è scontro tra dualismi opposti (Uomo-Donna, Luce-Ombra), e non di rado
la morte e la rinascita giocano ruoli fondamentali per la nascita di una nuova
identità.

Altri progetti

