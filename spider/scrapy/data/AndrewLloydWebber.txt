**Andrew Lloyd Webber** (Londra, 22 marzo 1948) è un compositore inglese.

È autore di musical che hanno ottenuto grande successo e sono stati
rappresentati per decine di anni sia nel West End di Londra che a Broadway,
insieme a numerose produzioni in tutto il mondo in diverse lingue e
adattamenti cinematografici. I suoi musical più famosi sono: _Jesus Christ
Superstar_ , _Evita_ , _Cats,_ _The Phantom of the Opera_ e _Sunset
Boulevard._ Ha composto in totale 17 musical, una raccolta di canzoni, un
insieme di variazioni, due colonne sonore e una messa da requiem. Ha ricevuto
numerosi premi ed onorificenze, tra cui un titolo di cavaliere nel 1992 (per
poi diventare _pari_ d'Inghilterra), 3 Tony Awards, 3 Grammy Awards, un Oscar,
un Golden Globe, un Emmy International Award e sei Laurence Olivier Awards (i
premi del teatro inglese).

Molte delle sue canzoni sono state incise da numerosi interpreti in tutto il
mondo e hanno avuto un notevole successo al di fuori dei musical per i quali
sono state composte. Tra queste _I Don't Know How to Love Him_ da _Jesus
Christ Superstar_ , _Don't Cry for Me, Argentina_ da _Evita_ , _Memory_ da
_Cats_ , _The Music of the Night_ e _The Phantom of the Opera_ da _The Phantom
of the Opera_ , _With One Look_ e _As If We Never Said Goodbye_ da _Sunset
Boulevard_.

La società da lui creata, la Really Useful Group, è uno dei più importanti
operatori teatrali a Londra.

Andrew Lloyd Webber è figlio e fratello d'arte: il padre era il compositore
William Southcombe Lloyd Webber, la madre una violinista e pianista, mentre il
fratello Julian Lloyd Webber è un violoncellista. Iniziò a comporre musica
molto presto e pubblicò una suite di sei pezzi all'età di nove anni. Conobbe
il mondo del teatro grazie anche ad una zia attrice, che lo portò a vedere
numerosi spettacoli e a visitare i teatri dietro le quinte. Lloyd Webber
studiò per un certo periodo storia ad Oxford, ma abbandonò gli studi per
dedicarsi alla sua passione per il teatro musicale.

Si sposò una prima volta nel 1972 con Sarah Hugill (imparentata con la
famiglia Tudor) e la coppia ebbe due figli. Divorziarono nel 1983 e Lloyd
Webber si risposò con la cantante e attrice Sarah Brightman l'anno successivo.
Sarah Brightman fu scelta come protagonista del suo musical _The Phantom of
the Opera_ nel 1986. La coppia divorziò nel 1990 ma rimasero sempre in buoni
rapporti. La sua attuale moglie è Madeleine Gurdon, che sposò nel 1991 e dalla
quale ha avuto tre figli.

Nel 1992 Andrew Lloyd Webber è stato nominato cavaliere, e nel 1997 è
diventato un _pari_ d'Inghilterra, diventando "Barone Lloyd-Webber di
Sydmonton". Nel 2006 il Sunday Times lo classificò all'87º posto nella
classifica degli inglesi più ricchi con un patrimonio stimato di 700 milioni
di sterline (circa un miliardo di euro). Politicamente è stato sostenitore del
partito conservatore, consentendo l'uso di una sua canzone ( _Take That Look
Off Your Face_ ) per la campagna elettorale del 2005. Lord Lloyd Webber è
inoltre un collezionista d'arte appassionato in particolare di pittura
vittoriana.

La prima collaborazione professionale con il paroliere Tim Rice fu _The Likes
of Us_ nel 1965, un musical basato sulla storia vera di Thomas John Bernardo.
Il musical fu rappresentato per la prima volta solo nel 2005 quando ne fu
realizzata una versione teatrale al festival di Sydmonton (il festival che
viene organizzato ogni anno dallo stesso Lloyd Webber). Lo stile è quello dei
musical di Broadway degli anni quaranta e cinquanta. Inizia con una ouverture
tradizionale contenente i diversi temi dello spettacolo e la musica riflette
le influenze che Lloyd Webber ebbe all'inizio della sua carriera, in
particolare Richard Rogers, Frederick Loewe e Lionel Bart. Le sue composizioni
successive sono più orientate verso uno stile operistico piuttosto che quello
dei musical tradizionali di Broadway.

Nello stesso periodo Lloyd Webber e Rice scrissero alcune canzoni pop che
vennero incise come singoli. Nel 2003 è stata realizzata una raccolta di
cinque CD contenenti una selezione di queste canzoni ( _Andrew Lloyd Webber:
Now And Forever_ ). Nel 1967 la coppia tentò di rappresentare senza successo
il Regno Unito all'Eurovision Song Contest con una canzone intitolata _Try It
and See_. Fu però incisa da Rita Pavone nell'album _Rita_ e il tema fu
successivamente utilizzato per la canzone _King Herods' Song_ nel musical
_Jesus Christ Superstar_.

Nel 1968 ai due fu commissionato un pezzo per il saggio di fine anno alla
Colet Court School. Il risultato fu _Joseph and the Amazing Technicolor
Dreamcoat_ , una versione del racconto biblico di Giuseppe e i suoi fratelli
nel quale Lloyd Webber e Rice si divertirono a creare numeri musicali dagli
stili più diversi (tra cui calypso, country music, pop e rock). Simile al
musical precedente per lo stile leggero e irriverente, ha però più affinità
con la musica pop e maggiore varietà di stili. _Joseph_ fu inizialmente una
cantata della durata di venti minuti che ebbe discreto successo di critica e
pubblico. Successive rielaborazioni portarono ad una versione di due ore che
fu rappresentata nel West End dopo il successo del terzo musical della coppia
( _Jesus Christ Superstar_ ), nel 1970. _Joseph_ è stato successivamente
rappresentato nel West End in due diverse produzioni nel 2001 e nel 2007.

_Jesus Christ Superstar_ fu inizialmente realizzato come incisione
discografica con Ian Gillan nella parte di Gesù. L'album, uscito nel 1970,
ebbe un notevole successo di vendite. La produzione teatrale debuttò a
Broadway nel 1971 e l'anno successivo a Londra, dove rimase in scena
consecutivamente per otto anni. Il musical racconta gli ultimi giorni di vita
di Gesù Cristo. Mentre _Joseph_ era stato pensato come uno spettacolo leggero
per famiglie, la musica in _Jesus Christ Superstar_ è a volte più cupa, in
particolare nelle scene della crocifissione, della congiura dei sacerdoti e
nel conflitto tra Gesù e Giuda. Lo stile musicale predominante è il rock e il
musical viene spesso indicato come "un'opera rock" così come era successo
precedentemente per _Tommy_ degli Who. Rispetto ad esso, però, la musica ha
riferimenti classici (per esempio in _John Nineteen: Forty-One_ ) e alla
musica d'avanguardia che accompagna la scena della crocifissione. Del musical
che fece vincere al compositore il Drama Desk Award fu realizzato un
adattamento cinematografico nel 1973 per la regia di Norman Jewison.

Successivamente Lloyd Webber ebbe l'idea di realizzare una commedia musicale
sul personaggio del maggiordomo Jeeves dai romanzi di P. G. Wodehouse. Tim
Rice non era sicuro di questo progetto, in parte perché pensava di non rendere
dovuto omaggio ai romanzi che entrambi ammiravano così tanto, e dopo una breve
collaborazione decise di abbandonare il progetto. I testi e il libretto
vennero perciò scritti da Alan Ayckbourn. Lo spettacolo non fu apprezzato dal
pubblico e chiuse dopo solo tre settimane. Nel 1996 Lloyd Webber e Ayckbourn
realizzarono una completa nuova produzione dello spettacolo col titolo _By
Jeeves_ , dove solo due canzoni dello spettacolo originale furono mantenute.
La risposta del pubblico fu questa volta più positiva.

La collaborazione di Lloyd Webber con Rice continuò con il musical _Evita_.
Così come per _Jesus Christ Superstar_ , fu prima realizzato un album nel 1976
con Julie Covington nella parte di Evita Perón. La produzione originale andò
in scena a Londra nel 1978 con la regia di Harold Prince e Elaine Paige nella
parte della protagonista. Musicalmente lo stile è classico, sono presenti
pezzi corali ( _Requiem for Evita_ e un passaggio in _Oh What a Circus_ ) e
interludi strumentali, ma anche ballate come _High Flying, Adored_ e _Another
Suitcase In Another Hall_ nonché vivaci pezzi in stile sud americano come
_Buenos Aires_ , _And the Money Kept Rolling In (And Out)_ o più lenti come
_On This Night of A Thousand Stars_. _Oh What A Circus_ e altri passaggi sono
invece prevalentemente rock. _Evita_ ebbe un enorme successo sia Londra che a
New York. Nella capitale inglese rimase in scena per circa dieci anni. Fu
anche l'ultimo spettacolo frutto della collaborazione fra Lloyd Webber e Rice.

Andrew Lloyd Webber lavorò successivamente ad un proprio progetto:
_Variations_. Si trattava di una serie di variazioni sul tema del _Capriccio
24_ di Paganini scritte per il fratello violoncellista Julian. L'album
raggiunse la seconda posizione nella classifica delle vendite nel Regno Unito
nel 1978. Del 1979 è l'album _Tell Me on a Sunday_ , raccolta di canzoni
composte da Lloyd Webber con testi di Don Black e cantate da Marti Webb.

Il musical _Cats_ del 1981 è una versione musicata e danzata dell'opera di
Thomas Stearns Eliot _Old Possum's Book of Practical Cats_ del 1939, una
raccolta di poesie per bambini aventi come protagonisti dei gatti. Le canzoni
del musical sono quasi tutte tratte dalla raccolta. L'eccezione più importante
è la canzone più conosciuta ( _Memory_ ), scritta dal regista Trevor Nunn ma a
sua volta ispirata da una poesia di Eliot. In questo musical è fortemente
presente l'eclettismo del compositore: i generi musicali spaziano dal classico
al pop, dal jazz alla musica elettronica, allo stile degli inni classici. La
scena consiste in una cortile pieno di rifiuti e non cambia mai durante tutta
la rappresentazione, gli attori sono truccati da gatti e quasi tutti i numeri
sono danzati. Inizialmente _Cats_ era stato pensato come una semplice raccolta
di canzoni ma ad un certo punto del progetto la vedova di Eliot fornì a Lloyd
Webber alcuni scritti non pubblicati del marito riguardanti un personaggio di
nome Grizabella, una vecchia gatta emarginata dal gruppo, oltre all'idea di
una rinascita per un gatto scelto durante il ballo di Jellicle. A quel punto
era evidente che era presente una possibile traccia su cui costruire un
musical. Lo spettacolo è tuttora uno dei più rappresentati al mondo e restò in
scena ininterrottamente ventuno anni a Londra e diciotto a Broadway.

_Starlight Express_ del 1984 è simile a _Cats_ in quanto anche in questo
musical gli attori non impersonano esseri umani. La storia è quella di
locomotori e vagoni ferroviari, e gli attori recitano su pattini a rotelle. Lo
stile rispetto a _Cats_ è più orientato verso la musica pop e la disco music
con poche eccezioni (country per esempio). Lo spettacolo ebbe un discreto
successo commerciale a Londra ma ricevette critiche negative. La produzione di
Londra restò in scena per diciotto anni mentre quella di Broadway tre.

Nel 1985 Lloyd Webber presentò la sua opera _Requiem_ a New York, eseguita da
Lorin Maazel, Plácido Domingo e Sarah Brightman. Trattasi di una messa da
requiem dedicata al padre scomparso nel 1982. Sebbene completamente differente
dallo stile di un musical, bisogna ricordare che la musica sacra ha avuto una
parte importante nell'educazione musicale di Lloyd Webber che precedentemente
aveva già presentato composizioni di questo genere al suo festival di
Sydmonton. Il Requiem ricevette il Grammy Award come migliore composizione
classica, e piuttosto curiosamente il brano _Pie Jesu_ arrivò ai primi posti
nelle classifiche di vendita di musica pop.

Nel 1986 aprì a Londra un altro dei maggiori successi di Andrew Lloyd Webber:
_The Phantom of the Opera_ ( _Il fantasma dell'opera_ ) tratto dal romanzo
omonimo di Gaston Leroux. La parte della protagonista Christine fu scritta
appositamente per la moglie Sarah Brightman che impersonò lo stesso ruolo
anche nella produzione di Broadway l'anno successivo. Il regista fu lo stesso
di _Evita_ (Harold Prince) mentre per i testi e il libretto collaborarono
Charles Hart, Richard Stilgoe e lo stesso Lloyd Webber.

In questo spettacolo la musica di Lloyd Webber è a tratti operistica ma
mantiene la struttura di un musical. I personaggi principali (tra cui il
fantasma) cantano più spesso nel modo diretto e "naturale" della musica
moderna mentre le più "decorative" arie operistiche sono riservate ai
comprimari. Il musical fornisce il pretesto a Lloyd Webber di comporre
un'opera lirica ( _Don Juan Triumphant_ \- nella trama composta dal fantasma
stesso appositamente per la sua protetta) riprendendo vari stili da Meyerbeer,
Mozart e addirittura Gilbert e Sullivan. Malgrado le critiche contrastanti, lo
spettacolo divenne un successo strepitoso. Nel 2014 è rappresentato
ininterrottamente a Londra da ventotto anni (secondo per durata solo a _Les
miserables_ ) e a Broadway da ventisei anni (battendo il record di durata per
un musical detenuto precedentemente da _Cats_ ).

Lo spettacolo _Aspects of Love_ seguì nel 1989, basato sul romanzo omonimo di
David Garnett, con testi di Don Black e Charles Hart e regia di Trevor Nunn.
Il musical era totalmente differente dai precedenti lavori di Lloyd Webber,
essendo l'ambientazione intimista e pacata rispetto agli elaborati
allestimenti di _Cats_ o di _The Phantom of the Opera_. Le musiche a loro
volta furono scritte per un piccolo gruppo di musicisti, in stile musica da
camera più che musical di Broadway. Lo spettacolo rimase in scena con discreto
successo per quattro anni a Londra, ma meno di un anno a Broadway.

Nel 1992 Andrew Lloyd Webber ricevette la proposta di comporre una canzone per
i Giochi olimpici di Barcellona. Il risultato fu _Amigos Para Siempre_ con
parole di Don Black e interpretata da Sarah Brightman e José Carreras.

L'idea di scrivere un musical basato sul film _Sunset Boulevard_ di Billy
Wilder era nella mente di Loyd Webber già dagli anni settanta, quando vide il
film per la prima volta, ma solo dopo _Aspects of Love_ riuscì ad ottenere i
diritti dalla Paramount. Il musical _Sunset Boulevard_ aprì a Londra il 12
luglio 1993 con Patti LuPone nella parte della protagonista Norma Desmond, una
star del cinema muto emarginata da Hollywood nell'era del sonoro. Nella
versione americana il ruolo fu ripreso da Glenn Close. Malgrado lo spettacolo
fosse divenuto molto popolare sia a Londra che a Broadway, chiuse in perdita a
causa degli alti costi della produzione.

Il 1996 vide il ritorno della collaborazione di Lloyd Webber con Tim Rice.
Insieme scrissero _You Must Love Me_ per l'adattamento cinematografico di
_Evita_ con Madonna nel ruolo principale. La canzone vinse il Golden Globe e
l'Oscar per la migliore canzone originale.

I musical successivi di Andrew Lloyd Webber sono stati _Whistle Down the Wind_
nel 1996, _The Beautiful Game_ nel 2000 e _The Woman in White_ ( _La donna in
bianco_ ) nel 2004. Nessuno di questi raggiunse la popolarità e il successo di
alcuni dei suoi musical precedenti. Come produttore teatrale Lloyd Webber ha
prodotto il musical in stile Bollywood _Bombay Dreams_ nel 2002 e _The Sound
of Music_ nel 2006 oltre a numerosi musical da lui stesso composti.

Dal 2006 appare alla BBC in diversi talent show: _How Do You Solve a Problem
like Maria_ (2006), _Any Dream Will Do_ (2007) _I'd Do Anything_ (2008) e
_Over the Rainbow_. I talent show consistevano nella selezione dei
protagonisti per le produzioni di _The Sound of Music_ , _Joseph and the
Amazing Technicolor Dreamcoat_ , Oliver! e The Wizard of Oz rispettivamente.
Malgrado alcune critiche negative e le polemiche sul modo poco tradizionale di
gestire le audizioni, le trasmissioni televisive hanno avuto un considerevole
successo fornendo un'enorme promozione per gli spettacoli teatrali. Il format
televisivo è stato utilizzato successivamente sia nel Regno Unito che in altri
paesi (USA, Paesi Bassi).

Nel 2009 ha scritto la canzone che ha rappresentato il Regno Unito
all'Eurovision Song Contest 2009 a Mosca. La selezione del cantante è avvenuta
tramite la selezione della BBC intitolata "Your country needs you".

Nel 2010 debutta nel West End di Londra il musical _Love Never Dies_. Nel
marzo 2011 apre a Londra una nuova versione del musical _The Wizard of Oz_ ,
tratto dall'omonimo film del 1939, prodotto da Lloyd Webber, che ha anche
composto alcune nuove canzoni (con parole di Tim Rice) che si aggiungono alle
canzoni del film. Nel 2013 Lloyd Webber collabora di nuovo con Don Black e
Cristopher Hampton per la realizzazione del musical Stephen Ward The Musical,
ispirato alla scandalo Profumo. Il musical apre nel dicembre 2013 per chiudere
nel marzo dell'anno successivo. Nel novembre 2015 debutta a Broadway School of
Rock, una rivisitazione in chiave musical dell'omonimo film del 2003, School
Of Rock.

Tra parentesi il nome dell'autore o degli autori dei testi.

Altri progetti

