Con il termine **Sacro Monte** , pur non essendovi una definizione univoca, si
intende solitamente un complesso a carattere religioso connotato da:

I criteri indicati si ritrovano implicitamente anche nella seguente
definizione:

«Un Sacro Monte è un complesso devozionale posto sul versante di una montagna
con una serie di cappelle o edicole in cui vi sono rappresentate, con dipinti
e sculture, scene della Vita di Cristo, di Maria o dei Santi. Riproposizione
della Nuova Gerusalemme, i Sacri Monti offrivano la possibilità ai pellegrini
di visitare i Luoghi Santi con la riproduzione, in scala minore, degli edifici
in cui si era svolta la Passione di Cristo. Essi sono collocati su di una
altura elevata, in una posizione appartata rispetto al centro urbano, in un
ambiente più naturale, e vi si giunge prevalentemente mediante un
pellegrinaggio»

Lo scopo dei _Sacri Monti_ , che si cominciarono a costruire in Italia a
partire dalla fine del Quattrocento, fu all'inizio quello di offrire ai
pellegrini un'alternativa più sicura rispetto ai viaggi in Terra santa; poi
divenne quello di offrire ai fedeli un percorso di meditazione e di preghiera
che si snodasse attraverso la rappresentazione per immagini della Vita e della
Passione di Gesù; altre volte il percorso devozionale è dedicato alla Vergine
ed ai "misteri" del Rosario, oppure alla Trinità, ed anche alla vita di alcuni
Santi particolarmente venerati (segnatamente a san Francesco d'Assisi, oppure
a san Carlo Borromeo).  
Alle cappelle si aggiungono solitamente chiese e santuari capaci di ospitare i
pellegrini.

Lo storico Franco Cardini scrive: "L'idea del complesso di _memoriae_ non era
del tutto nuova. I complessi devozionali collegati alla teatralizzazione della
Passione sono strettamente legati alla devotio moderna fiammingo-borgognona
del Tre-Quattrocento e costituiscono una rete che avvolgeva tutta l'Europa,
anche se molti di loro andarono distrutti con la Riforma protestante". Lo
storico aggiunge che il Sacro Monte prealpino s'inserisce nel quadro di un
grande archetipo religioso, quello della "montagna sacra", presente ovunque
nelle religioni, "un _mitema_ universale, di cui l'Ararat, l'altura del monte
Sion, il Monte Sinai, il Monte Tabor, il Monte Carmelo e soprattutto il
Calvario sembrano i testimoni nella tradizione biblico-evangelica".[1]

Oggi molti Sacri Monti, oltre che luoghi di culto, sono considerati luoghi di
interesse storico, artistico e naturalistico meritevoli di speciale tutela.

In Europa il numero di Sacri Monti, di _Calvari_ , di _Via Crucis_ e, in
genere, di complessi devozionali aventi una qualche tradizione storica e
monumentalità è molto elevato: un censimento effettuato nel 2001 ha consentito
di individuarne ben 1815, e si tratta di un censimento certamente incompleto.

Molti di tali complessi - per storia, tradizione di fede, opere artistiche
presenti, qualità paesaggistiche - sono di straordinario interesse. L'UNESCO
nel 1999 ha incluso nella sua lista dei beni appartenenti al Patrimonio
dell'Umanità il Kalwaria Zebrzydowska in Polonia. Anche in Italia, esistono in
diverse regioni Sacri Monti di grande pregio culturale, storico, artistico e
naturalistico. Ricordiamo ad esempio il Sacro Monte di San Vivaldo di
Montaione in Toscana oppure quello delle Sette Chiesette di Monselice in
Veneto. Anche il Santuario della Madonna di San Luca a Bologna presenta molti
connotazioni tipiche di un Sacro Monte.

Straordinaria è la presenza, in Piemonte e Lombardia, di Sacri Monti
prealpini. Essa si collega per molti versi al ruolo affidato alle opere d'arte
di strumento pedagogico capace di coinvolgere emotivamente e spiritualmente i
fedeli, secondo una concezione maturata nella Chiesa dopo il Concilio di
Trento, che trovò un'infaticabile opera di promozione in San Carlo Borromeo,
arcivescovo di Milano, e in alcuni vescovi delle diocesi da lui dipendenti.

L'UNESCO, nel 2003, ha inserito anche un gruppo di nove di tali complessi,
denominati Sacri Monti del Piemonte e della Lombardia, nell'elenco dei
patrimoni dell'umanità dell'UNESCO.

I Sacri Monte di Piemonte e Lombardia riconosciuti dall'UNESCO come
"Patrimonio dell'Umanità", sono i principali complessi devozionali di questo
tipo costruiti in Italia a ridosso dell'arco alpino, ma non esauriscono il
loro numero.  
Ad esempio, entrando in territorio svizzero, ad Orselina, nei pressi di
Locarno, si incontra il Sacro Monte del Santuario della Madonna del Sasso,
nato dallo stesso ceppo di spiritualità francescana che promosse la
edificazione del Sacro Monte di Varallo, e che ha visto attivi importanti
artisti di area lombarda.

Con l'espressione "sistema dei Sacri Monti prealpini" s'intende porre
l'accento sulla pluralità dei monti consacrati, divenuti luoghi di
"pellegrinaggio in terra propria", in sintonia con il fervore controriformista
che ha animato l'azione pastorale di San Carlo Borromeo; essi mostrano dunque
una comune matrice spirituale e, spesso, non poche affinità artistiche (anche
per il formarsi di scultori e pittori che, per così dire, si sono
specializzati negli apparati decorativi dei Sacri Monti, prestando la loro
opera in cantieri diversi).

Alcuni Sacri Monti - come quello di Arona e di Graglia \- nacquero con
progetti ambiziosi e si bloccarono poi di fronte alle difficoltà emergenti,
concentrando per lo più le risorse sull'edificazione di un santuario, e
lasciando che le ingiurie del tempo infierissero sulle cappelle costruite:
essi hanno comunque acquisito nel tempo una qualche notorietà religiosa, sono
diventate meta di pellegrinaggio e costituiscono, in ogni caso, importanti
testimonianze storiche. Gli sviluppi dei Sacri Monti intervenuti tra la
seconda metà del XVI e la prima metà del XVII secolo hanno spesso inglobato
altre tipologie di complessi devozionali, quali la serie di edicole che
compongono la _Via Crucis_.

Sono stati proposti diversi "atlanti" che classificano i Sacri Monti prealpini
[2]. Il loro censimento diventa tanto più ampio quanto meno severamente si
applicano i criteri di riconoscimento di un Sacro Monte citati all'inizio.

Elenchiamo qui di seguito un gruppo ristretto di Sacri Monti prealpini diversi
da quelli prescelti dall'UNESCO e che, tuttavia, sono assai prossimi ai
criteri di riconoscimento citati all'inizio; ad essi aggiungiamo poi un gruppo
più ampio, derivato da una selezione di quelli indicati dagli atlanti
disponibili. [3].

