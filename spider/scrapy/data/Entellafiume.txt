L' **Entella** è un breve fiume (8 km) della Liguria.

L'Entella si forma nel comune di Carasco dalla confluenza di due torrenti: il
Lavagna e il Graveglia; poco prima dell'unione di questi due corsi d'acqua, il
Lavagna riceve da sinistra il contributo di un terzo importante torrente, lo
Sturla. Vari testi consideravano e considerano il Graveglia come ramo
sorgentizio dell'Entella al pari degli altri due torrenti[2] [3]. Con letto
ampio e ciottoloso l'Entella compie poi il suo breve percorso formando la
piana omonima (seppur piccola è una delle maggiori della regione) andando poi
a sfociare nel golfo del Tigullio (mar Ligure) tra le città di Chiavari e
Lavagna.

Pur estremamente breve, è con poco meno di 15 m³/s di modulo medio annuo il
principale corso d'acqua della città metropolitana di Genova per volume
d'acqua direttamente sfociante nel mare.

Proprio per questa sua copiosità di acque dalla sua falda più profonda si
approvvigionano gli acquedotti delle due cittadine.

È soggetto però, come gran parte dei corsi d'acqua appenninici a piene
rovinose in autunno (la Provincia di Genova stima la portata duecentennale in
2.800 m³/s, mai però effettivamente registrati[4]), che in alcuni casi hanno
anche causato pesanti allagamenti agli abitati di Chiavari, Lavagna e San
Salvatore di Cogorno.

Attualmente sono in progetto opere di nuova arginatura[5], che tuttavia
interesserebbero soltanto l'ultimo chilometro di fiume, l'unico a possedere
già argini in terra a 50-100 m dall'alveo attivo, sebbene leggermente più
bassi di quelli in progetto. Vi sono infatti forti critiche non solo sulla
necessità di argini più alti in questo tratto, ma pure sull'inerzia nella
programmazione di opere utili alla riduzione del rischio idraulico su tutto il
resto del bacino imbrifero[6][7][8].

Nel XIX canto del Purgatorio, il Papa Adriano V dice a Dante Alighieri:

«Intra Sestri e Chiaveri s’adima una fiumana bella, e del suo nome lo titol
del mio sangue fa sua cima.»

Secondo l'interpretazione attualmente più accreditata, _Chiaveri_
corrisponderebbe all'odierna Chiavari, ove l'Entella sfocia, mentre _Siestri_
sarebbe una frazione del comune di Neirone, in prossimità dell'origine del
torrente Lavagna, principale affluente[9]. Il nome del fiume Entella compare
infatti nello stemma della famiglia di Papa Adriano V, i conti Fieschi di
Lavagna.

Una lapide recante questa iscrizione è presente sull'antico ponte della
Maddalena tra Chiavari e Lavagna che attraversa il torrente e risale al
passaggio di Napoleone Bonaparte nel 1797.

Il fiume diede il nome tra il 2 dicembre 1797 e il 28 aprile 1798 al
_Département de l'Entelle_ o _Dipartimento dell'Entella_ , una delle unità
amministrative nelle quali era suddivisa la Repubblica Ligure, che aveva per
capoluogo Chiavari[10].

L'idea di unire i cinque comuni che sorgono nella piana del torrente quali
Chiavari, Lavagna, Carasco, Cogorno e Leivi in un unico programma di gestione
idrologico si ebbe nel 2003 con l'appoggio esterno della provincia di
Genova[11]. L'intento dell'amministrazione provinciale fu quello di
armonizzare piani urbanistici e idrologici, delle infrastrutture presenti e
dei servizi assieme alle cinque realtà comunali componenti il progetto
d'intesa. L'accordo di pianificazione fu firmato il 4 novembre del 2004.

Al fine di valutar la bontà dell'idea è importante tener presente come le due
città di Chiavari e Lavagna abbiano origini e storia completamente diverse,
tanto che l'Entella ha coinciso, sebbene in epoca lontana, col confine di
Stato tra Contea dei Fieschi e Repubblica di Genova.

A distanza di oltre dieci anni, il progetto non risulta aver mai preso corpo.

La zona più a valle del fiume Entella fa parte del SIC _(Sito di importanza
comunitaria)_ denominato _Foce e medio corso del Fiume Entella_ (codice:
IT1332717 ).[12]

Altri progetti

