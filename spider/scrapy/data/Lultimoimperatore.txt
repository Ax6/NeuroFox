«Credete che un uomo possa tornare ad essere Imperatore?»

_**L'ultimo imperatore**_ ( _The Last Emperor_ ) è un film del 1987 diretto da
Bernardo Bertolucci.

Il soggetto trae spunto da _Sono stato imperatore_ , l'autobiografia di Pu Yi.
Colossal epico-biografico di successo mondiale, segnò una svolta decisiva
nella carriera del regista e ricevette un vasto numero di riconoscimenti, tra
cui nove Oscar e nove David di Donatello.

Il film andò in onda in versione estesa, in prima visione televisiva italiana,
il 17 e il 18 dicembre 1989 alle ore 20:30 su Rai 1; la seconda parte fu
inserita all'interno dell'ultima puntata del programma _Terre lontane_ ,
ideato e condotto da Enzo Biagi, che in tale occasione intervistò anche
l'ultima moglie di Pu Yi.[1][2]

Manciuria, confine tra Unione Sovietica e Cina, anno 1950. Un treno militare
proveniente dalla Russia sovietica, e carico di prigioneri di guerra, fa il
suo arrivo in un avamposto della Repubblica Popolare Cinese. Tra i prigionieri
accusati di aver collaborato con l'invasore giapponese durante la guerra vi è
anche Aisin-Gioro Pu Yi, l'ultimo e ormai ex imperatore cinese: non si
distingue per nulla dagli altri prigionieri, e i soldati lo trattano con la
stessa durezza che riservano agli altri ostaggi. Facendo drammaticamente i
conti con un avvenire nei panni di un carcerato senza importanza e
prospettive, peraltro alla totale mercé di un feroce e onnipotente regime
comunista, tenta il suicidio tagliandosi le vene dei polsi e immergendo le
mani nell'acqua calda di un gabinetto. Mentre i guardiani, che hanno intuito
tutto, tentano di sfondare la porta, la mente di Pu Yi inizia a rievocare la
sua vita fin dal primo ricordo d'infanzia.

La vicenda si sposta nella Pechino del 1908. La millenaria Cina di questi anni
e il suo impero sono scossi da avvenimenti politici e sociali disastrosi,
oltre che da intrighi di palazzo e nobiliari assai tortuosi. Sia
l'aristocrazia sia la burocrazia si fondano infatti sulle cospirazioni, ogni
casa feudale complotta per un sempre maggior potere. La corruzione e
l'ambizione sono dovunque, soprattutto adesso che l'imperatore Guangxu è
appena morto, avvelenato dalle persone che gli erano più vicine appena dopo
aver detto di voler riformare da cima a fondo l'impero, che ora attende di
incoronare il nuovo Signore dei Diecimila Anni. Pu Yi, figlio di appena tre
anni del principe Chun, viene condotto per ordine dell'Imperatrice Vedova
entro le mura della Città Proibita, luogo riservato alla personale dimora
imperiale e sede della celebre corte di eunuchi. Ivi, il bambino assiste alla
morte della vecchia sovrana, chiamata il "Vecchio Buddha", e da cui è nominato
erede al trono.

Immediatamente dopo, durante un'antica cerimonia ricca di colore e solennità,
il bambino viene incoronato nuovo Signore dei Diecimila Anni, in presenza dei
più alti dignitari cinesi e militari; come animale domestico gli viene donato
un piccolo grillo da un suddito che ha viaggiato fino alla capitale per
assistere all'evento. Dal giorno dell'incoronazione in avanti Pu Yi viene
tenuto isolato da tutto il resto della Cina e dal mondo circostante al Palazzo
Imperiale, da cui gli è categoricamente proibito di uscire. Per ovvi
impedimenti d'età non viene informato di questioni di governo e di Stato, e
non esercita minimamente il suo immenso potere, svolto invece dai suoi
ministri e dagli eunuchi di corte, i quali lo crescono in un clima di forte
ipocrisia e opportuno servilismo. L'unica persona che lo ama veramente è Ar
Mo, la sua balia.

A questo punto la scena ritorna al 1950, e Pu Yi viene salvato dal governatore
del carcere, che gli tampona le ferite e lo fa trasportare fino alla sua
cella, dove viene internato insieme al fratello minore. Questo gli fa
ricordare ancora l'infanzia alla Città proibita, dove un giorno riceve la
visita sua e della madre, i quali gli portano in dono un pregiato aquilone. Ma
ormai l'impero cinese, dopo anni di stremo e sommosse in ogni dove, collassa
definitivamente: la Cina viene sconvolta dalla guerra civile e diviene una
repubblica. Il piccolo Pu Yi, che assiste indignato alla provocatoria parata
del Presidente entro le mura della Città Proibita, cuore dell'abbattuto
Impero, viene di fatto lasciato regnare solamente sulla sua corte di dignitari
ipocriti e adulatori, all'interno delle mura della Città Proibita. Fregiato
ironicamente del titolo di Imperatore della Città Proibita, ormai si rende
conto di essere imperatore solo di nome, come il suo stesso Gran Tutore, suo
unico amico e consigliere, gli fa capire benevolmente. Nello stesso periodo Ar
Mo gli viene portata via per sempre, e a lui non resta che rimanere solo in
compagnia di severe Alte Consorti, mogli dei precedenti Signori dei Diecimila
Anni.

La scena si sposta prima al 1950 e poi al maggio 1919, quando un gentiluomo
europeo, Reginald Johnston, assume l'incarico di precettore privato del
sovrano ormai adolescente, dal quale riceve l'onore di risiedere stabilmente
alla Città Proibita e il diritto di essere trasportato in una lettiga da
quattro portatori. Mr. Johnston, persona colta e distinta, piena di umanità e
saggezza, è il primo ad affacciare l'imperiale discepolo alla realtà e alla
modernità, con una profonda e sincera nota di benevolenza, attirandosi però le
pregiudiziali antipatie e le contrarietà delle dame di compagnia e degli
eunuchi. Il massimo degli attriti si raggiunge quando il precettore insiste
perché Pu Yi indossi stabilmente gli occhiali, prevenendo una sicura perdita
della vista, e impari a usare la bicicletta. Poco dopo essere rimasto orfano
di madre, morta dopo aver inghiottito una palla di oppio, il giovane sovrano
prende due mogli, lamentandosi con Mr. Johnston di non aver potuto scegliere,
e di volere piuttosto una moglie moderna che sappia ballare i moderni balli
dell'Occidente e che parli inglese e francese. Più volte palesa al suo
precettore l'intenzione di voler andare all'università di Oxford, scappando da
tutto ciò che ha sempre conosciuto.

La scena ritorna alla prigione comunista di Fushun nel 1950, e Pu Yi viene
chiamato per la prima volta agli interrogatori. Il personale non lo chiama
neppure più con il suo nome, ma con il solo numero di matricola, 981, e lo
inquisisce sulla sua vita e le colpe di cui viene accusato dal governo
centrale cinese, vale a dire di essere un collaborazionista, un traditore e un
controrivoluzionario. L'ultimo imperatore, visibilmente umiliato e spogliato
di tutta la sua aristocratica alterigia, comincia a narrare flebilmente le
circostanze che lo portarono fuori della Città Proibita fino a subire
l'influenza pesante dei giapponesi, mentre le scene si spostano proprio in
quel periodo, quando cioè il governo centrale cinese viene sciolto e costretto
alla fuga, facendo sì che la Cina si divida in tante parti soggette a
differenti signori della guerra, che si combattono in ogni dove per il
controllo definitivo di uno Stato che ormai si è fatto corrotto quanto il
vecchio impero. Gran parte della Cina finisce sotto il controllo del generale
Chiang Kai-shek e dei nazionalisti del Kuomintang. Tratto in arresto, Pu Yi
trova rifugio all'ambasciata giapponese, dove gli viene promesso il regno
sulla Manciuria, terra di origine della sua antica dinastia.

Per anni, mentre la Cina si logora con le lotte dei signori della guerra, l'ex
regnante si trasforma in un playboy di provincia a Tientsin, dove assume il
nome di _Herry Pu Yi_. I suoi dignitari non si stancano mai di indurlo a
spendere ingenti quantità di denaro nel tentativo di comperare la preziosa
amicizia di qualche personaggio influente, sia esso cinese, giapponese o
qualche generale della Russia Bianca, ma a Pu Yi interessa solo l'Occidente e
tutto ciò che lo rappresenta, dalla gomma da masticare ai balli più moderni.
Nel frattempo il suo legame con la sua seconda moglie si deteriora, fino al
giorno in cui lei confessa di sentirsi trascurata, invocando il divorzio e
abbandonando il tetto coniugale. Alla notizia che i soldati del Kuomintang
hanno profanato le tombe imperiali, arricchendosi con il bottino e
divertendosi a squartare i cadaveri ivi sepolti, Pu Yi si decide a collaborare
definitivamente e totalmente con i giapponesi, per il cui imperatore, suo
quasi coetaneo, prova stima e considerazione. La notizia però desta paura
nella moglie che gli è rimasta accanto e nel Gran Tutore, i quali più volte
tentano di fargli capire che i giapponesi si stanno approfittando di lui per i
propri meschini interessi personali di conquista.

Nel 1934, a seguito di una fastosa incoronazione, viene messo a capo del
Manchukuo, il quale, dietro la facciata di stato mancese indipendente, diviene
presto una colonia dove i giapponesi sperimentano armi chimiche, incoraggiano
l'immigrazione nipponica e commerciano oppio, la cui produzione e
commercializzazione diventa l'attività più prospera e adatta per finanziare la
guerra. Erroneamente convinto della cortesia e dell'amicizia con i giapponesi,
Pu Yi è solo un burattino sfruttato come copertura degli invasori nipponici. A
seguito di una visita in Giappone, dove viene ricevuto dall'Imperatore
Hirohito, tenta di frenare l'influenza nipponica in Manchukuo, sostenendo che
la Manciuria sia un alleato del Giappone, e non una sua colonia. La reazione
che i suoi timidi tentativi riscuotono sono l'ira del signor Amakasu, il suo
consulente giapponese, e l'allontanamento dei suoi stessi collaboratori.

Nel mondo infuria la devastante seconda guerra mondiale, destinata a
stravolgere gli equilibri mondiali e a cambiare le nazioni, ma per Pu Yi i
cambiamenti non sono migliori: i nipponici disarmano la sua guardia personale
e allontanano l'imperatrice dal Palazzo imperiale, la quale ha appena
partorito un bambino nato, a detta dei giapponesi, "da un'unione adulterina
con l'autista dello stesso imperatore", e che viene ucciso per iniezione
letale, facendolo credere nato morto. Nel 1945, al termine della guerra, i
giapponesi stanno per essere sconfitti e abbandonano Pu Yi al suo destino: i
fedeli dell'imperatore cercano di salvarlo portandolo in Giappone, ma l'aereo
viene intercettato prima del decollo e Pu Yi viene catturato dai sovietici.
Trascorrerà cinque anni di detenzione in Russia, prima di venire consegnato ai
maoisti, che lo imprigionieranno a loro volta.

Nel 1959, dopo nove anni trascorsi sottoposto a una totale rieducazione tesa a
fare di lui un cittadino modello della Cina comunista, durante i quali ha
studiato il Maoismo e lavorato con passione come giardiniere, l'ultimo
imperatore viene rimesso in libertà per ordine del Supremo Tribunale del
Popolo: alla sua uscita dal carcere è ormai un uomo vecchio e stanco,
completamente solo, mentre la Cina come lui la conosceva è cambiata
radicalmente in tutti i settori della società e della politica, lasciando lo
spazio a una nazione assai differente, e in giro non è rimasto nessuno di
quelli che conosceva e che conoscevano lui, nessuno che abbia mai sentito
pronunciare il suo nome. Non gli resta quindi che vivere una malinconica e
invisibile vita da giardiniere, come i milioni di cittadini senza ricchezze,
fama, cariche o titoli onorifici.

Nel 1967, nel pieno della famigerata Rivoluzione culturale e all'apice della
dittatura di Mao e del suo culto personale, Pu Yi assiste in mezzo alla folla
in delirio a una manifestazione delle Guardie Rosse, che trascinano in piazza
alcuni cittadini accusati di varie colpe contro la Cina comunista: tra di essi
vi è anche il governatore della sua stessa prigione, accusato di revisionismo,
servilismo di casta e controrivoluzione. Per l'ex sovrano cinese questo è un
duro colpo, poiché l'uomo che ha fatto di lui un cittadino modello agli occhi
del regime comunista è stato di fatto estromesso dallo stesso governo centrale
di Pechino. Dopo essere stato trascinato via e gettato a terra da un gruppo di
giovani esaltati, l'anziano e malfermo Pu Yi paga come un qualsiasi altro
visitatore il biglietto all'entrata al suo ex Palazzo imperiale, la Città
Proibita, che una volta era la residenza ufficiale degli imperatori cinesi fin
dal Medioevo, ed ora è un museo, che visita con grande commozione, rievocando
i lontani giorni perduti in cui l'abitava. Quando incontra il figlio del
custode del museo, gli confida di esser stato l'ultimo imperatore della Cina,
e per dimostrarlo estrae da sotto il trono una scatola con dentro, ancora
vivo, il grillo che gli era stato donato sessant'anni prima, all'atto della
sua incoronazione.

Il film si conclude nei tempi moderni, con una folla di turisti che accede
all'imponente sala dove Pu Yi fu incoronato da piccolo, mentre la guida cita
la sua morte, avvenuta nel 1967.

Il regista Bernardo Bertolucci ha proposto il film al governo cinese come uno
dei due possibili progetti; l'altro era un adattamento di _La condizione
umana_ di André Malraux.

Gli sceneggiatori ignorarono nella stesura l'omosessualità del personaggio di
Pu Yi, scatenando la protesta dopo la prima proiezione della comunità gay.[3]

Per il ruolo dell'imperatore adulto fu scelto l'attore John Lone, nato a Hong
Kong e formatosi all'Opera di Pechino, considerato adatto per incarnare la
raffinatezza e la decadenza sensuale del personaggio. Per l'attrice Joan Chen,
che interpretava la moglie Wang Jung, le riprese del cinema significarono il
ritorno alla terra natale, dove a quattordici anni aveva interpretato _Youth_
, il film che aveva lanciato la sua carriera.[3]

Il film ha ricevuto il rarissimo permesso, soprattutto per un regista non
cinese, di fare le riprese entro le mura della Città Proibita, dove gran parte
della vita di Pu Yi ha avuto luogo, divenendo di fatto il primo film
occidentale in cui si mostra l'autentica ambientazione della corte imperiale
cinese.

In previsione del film Bertolucci arruolò circa ventimila comparse[3] e
trecento tecnici tra italiani, inglesi e cinesi, che lavorarono sul set per
circa sei mesi. Il blocco di riprese totali ebbe luogo tra il 28 luglio 1986 e
il 30 gennaio 1987. Oltre che in Cina, a Pechino, le riprese si sono svolte
anche negli studi di Cinecittà a Roma.

Il film grazie ai notevoli incassi e al trionfo alla notte degli Oscar segnò
una sorta di riscatto dei film storici, o del cinema-spettacolo nella
tradizione di Cecil B. DeMille. Il film uscì in Italia il 23 ottobre 1987 e
negli Usa il 18 novembre. Gli incassi furono notevoli: la pellicola raggiunse
quasi 44 milioni di dollari negli Stati Uniti,[4] e in totale incassò oltre 78
milioni di dollari. In Italia fu il 1° film per incassi della stagione
1987-88.[5]

Nella realtà Pu Yi, Nome di Famiglia, (Hsüan T'ung Nome Imperatore) fu
incoronato all'età di due anni, mentre nella pellicola a tre.

Altri progetti

