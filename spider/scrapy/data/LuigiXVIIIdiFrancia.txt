**Luigi XVIII di Borbone** (Versailles, 17 novembre 1755 – Parigi, 16
settembre 1824), noto anche col nomignolo di _il Desiderato_ , fu re di
Francia dal 1814 al 1824. Nipote di Luigi XV, figlio del delfino di Francia
Luigi e di Maria Giuseppina di Sassonia, era il fratello minore del re
ghigliottinato durante la Rivoluzione francese, Luigi XVI. Proprio a causa
della rivoluzione, trascorse ventitré anni tra il 1791 e il 1814 in esilio, e
nuovamente nel 1815 durante i Cento giorni col ritorno di Napoleone dall'Elba.

Sino alla sua ascesa al trono, Luigi ebbe il titolo di Conte di Provenza e
quando il giovane Luigi XVII (unico figlio di Luigi XVI) morì in prigionia nel
giugno del 1795, egli gli succedette come re titolare di Francia.[1]

Durante il suo periodo di esilio visse in Prussia, Regno Unito e Russia.[2]
Quando infine la Sesta Coalizione sconfisse Napoleone nel 1814, Luigi poté
porsi in quella che lui, assieme agli altri monarchici francesi, ritenevano
fosse la sua giusta posizione al governo. Napoleone fuggì dall'esilio all'Elba
e restaurò il suo impero per soli cento giorni. Luigi XVIII abbandonò ancora
una volta la Francia e la Settima Coalizione dichiarò guerra all'Impero
francese, sconfiggendo Napoleone e restaurando ancora una volta Luigi XVIII
sul trono.

Luigi XVIII resse il trono per una decina d'anni. Il regime dei Borboni alla
restaurazione in Francia fu una monarchia costituzionale (a differenza di
quanto era stato nell' _ancien régime_ dove in Francia vigeva una monarchia
assoluta). Come monarca costituzionale, le prerogative regali di Luigi XVIII
vennero ridotte sostanzialmente dalla costituzione del 1814. Luigi non ebbe
figli e per questo, alla sua morte, la corona passò a suo fratello minore,
Carlo, conte di Artois.[3] Luigi XVIII fu l'ultimo monarca francese a morire
in carica.

Luigi Stanislao Saverio, creato conte di Provenza alla nascita, nacque il 17
novembre 1755 alla Reggia di Versailles, figlio del delfino di Francia, Luigi,
e di sua moglie, la principessa Maria Giuseppa di Sassonia. Egli era nipote
del monarca regnante Luigi XV. Come figlio di un delfino era considerato un
_Fils de France_. Secondo la tradizione di famiglia, venne battezzato sei mesi
dopo la sua nascita e divenne automaticamente anche cavaliere dell'Ordine
dello Spirito Santo. Il nome di Luigi venne prescelto in quanto tipico dei
principi di Francia, Stanislao venne scelto in onore del suo bisnonno re
Stanislao I di Polonia e Saverio venne derivato da San Francesco Saverio,
patrono della famiglia della madre.[4]

All'epoca della sua nascita, Luigi era il quarto in linea di successione al
trono francese, dopo suo padre e i suoi due fratelli maggiori Luigi, duca di
Borgogna e Luigi, duca di Berry. Il primo morì nel 1761 e lasciò a succedergli
nei diritti il padre che però morì nel 1765. Queste due morti elevarono Luigi
Stanislao al rango di secondo in linea di successione, mentre Luigi Augusto
acquisì il titolo di delfino di Francia.[5]

Negli anni della giovinezza, Luigi Stanislao legò particolarmente con la sua
governante, Madame de Marsan[6] dalla quale fu però separato raggiunti i sette
anni, come si addiceva all'educazione dei principi di Francia. Antoine de
Quélen de Stuer de Caussade, duca di La Vauguyon, amico di suo padre, venne
nominato suo tutore.

Luigi si dimostrò da subito un bambino intelligente, eccellente nelle materie
classiche. La sua educazione fu la medesima di suo fratello maggiore.[6] ,
anche se essenzialmente condotta da religiosi.

Nell'aprile del 1770 l'educazione di Luigi Stanislao poteva dirsi conclusa e
gli venne permesso di vivere da solo,[7] iniziando da subito a stupire i suoi
contemporanei con le sue stravaganze: nel 1773 il numero dei suoi servitori si
attestava attorno ai 1300.  
Contemporaneamente suo nonno, Luigi XV, lo investì dei titoli di duca di
Angiò, conte di Maine, conte di Perche e conte di Senoches anche se fu sempre
più noto col titolo di conte di Provenza.[8]

Il 17 dicembre 1773, venne ordinato gran maestro dell'Ordine di San Lazzaro.

Il 14 maggio 1771, Luigi Stanislao sposò la principessa Maria Giuseppina di
Savoia, figlia del re Vittorio Amedeo, duca di Savoia (poi Vittorio Amedeo III
di Sardegna) e di sua moglie, la principessa Maria Antonia Ferdinanda di
Spagna.

Il 20 maggio si tenne uno sfarzoso ballo alla reggia di Versailles per
celebrare l'unione dei due[9] ma il giovane principe di Francia pareva non
essere assolutamente attratto dalla novella sposa che egli riteneva brutta,
tediosa e ignorante dei costumi di corte di Versailles. Il matrimonio rimase
non consumato per anni anche se i biografi non sono concordi sul perché.
Secondo la biografa Antonia Fraser tra i motivi vi fu sicuramente una
ventilata impotenza del principe oppure il fatto che questi non volesse
dormire al fianco di sua moglie che, a sua detta, presentava segni di scarsa
igiene personale, non lavandosi mai i denti e utilizzando poco profumi o
essenze.[10] Al tempo del suo matrimonio, Luigi Stanislao era già però obeso e
zoppicante, continuando a peggiorare negli anni.[11]

Malgrado il fatto che Luigi Stanislao non fosse innamorato di sua moglie, si
vantava a corte di avere una vigorosa relazione con la principessa di Savoia,
giungendo a dichiarare più volte la moglie incinta per il mero fatto che suo
fratello Luigi Augusto e sua moglie Maria Antonietta non avevano ancora
consumato il loro matrimonio.[12] Il delfino e Luigi Stanislao non ebbero mai
una relazione armoniosa e spesso litigavano,[13] come del resto le loro
mogli.[14] Luigi Stanislao infine riuscì a mettere incinta la moglie nel 1774
vincendo la propria avversione, ma la gravidanza si concluse con un aborto
spontaneo.[15] Una seconda gravidanza avvenne nel 1781 ma anche questa si
concluse poco dopo e il matrimonio tra i due rimase senza eredi.[4][16]

Il 27 aprile 1774, Luigi XV si ammalò di vaiolo e morì il successivo 10
maggio.[17] Il delfino, Luigi Augusto, succedette a suo nonno col nome di
Luigi XVI.[18] Come fratello minore del re, Luigi Stanislao ottenne il titolo
di _Monsieur_ e da allora cercò in tutti i modi di ritagliarsi uno spazio di
potere alla corte del fratello, tentando in tutti i modi di entrare a far
parte del consiglio privato del re a partire dal 1774, ma fallendo
puntualmente nell'impresa. Luigi Stanislao venne lasciato in un limbo politico
che egli stesso definì "un buco di 12 anni nella mia vita politica".[19] Luigi
XVI garantì a Luigi Stanislao le rendite del ducato di Alençon nel dicembre
del 1774. Sebbene la concessione di un ulteriore titolo andasse ad aumentare
unicamente il prestigio di Luigi Stanislao, queste rendite di appannaggio
generavano solo 300.000 lire all'anno, una somma di molto inferiore a quello
che aveva rappresentato il suo periodo di massimo splendore nel XIV secolo.[8]

Luigi Stanislao viaggiò in Francia più di ogni altro membro della famiglia
reale, che raramente lasciavano l'Île-de-France. Nel 1774 accompagnò sua
sorella Clotilde a Chambéry per incontrare quello che sarebbe dovuto divenire
suo sposo, Carlo Emanuele, principe di Piemonte, erede al trono di Sardegna.
Nel 1775 visitò Lione e accompagnò le zie Adelaide, Vittoria e Sofia a
Vichy.[20] Rimase al di fuori della reggia per un totale di tre mesi in
quattro tours provinciali sino al 1791.[21]

Il 5 maggio 1778, il dottor Lassonne, archiatra di Maria Antoinetta, le
confermò di essere incinta.[22] Il 19 dicembre 1778, la regina diede alla luce
una figlia, che venne chiamata Maria Teresa Carlotta di Francia e ottenne il
titolo onorifico di _Madame Royale_. La nascita di una figlia femmina non
tolse però al conte di Provenza la sua posizione come erede di Luigi XVI dal
momento che in Francia vigeva ancora la legge salica sulla base della quale il
trono poteva passare solo ad un erede maschio del sovrano.[23][24] Luigi
Stanislao comunque non rimase erede al trono ancora per molto: il 22 ottobre
1781 Maria Antonietta diede alla luce il tanto atteso delfino, Luigi Giuseppe.
Sia Luigi Stanislao che il conte di Artois gli fecero da padrini in
rappresentanza di Giuseppe II del Sacro Romano Impero, fratello della
regina.[25] Quando Maria Antonietta diede alla luce il suo secondo figlio
maschio, Luigi Carlo, nel marzo del 1785, Luigi Stanislao sembrò costretto a
rinunciare definitivamente alla sua possibilità di ascendere al trono di
Francia.[26]

Nel 1780, Anne Nompar de Caumont, contessa di Balbi, entrò al servizio di
Maria Giuseppina e ben presto il principe Luigi Stanislao se ne innamorò
facendone la sua amante,[27] fatto tollerato per forza di cose dalla moglie
che iniziò sempre più ad allontanarsi da lui.[28] Luigi Stanislao commissionò
un padiglione intero per la sua amante, quello che divenne noto come _Parc
Balbi_ a Versailles.[29]

A questo punto Luigi Stanislao condusse una vita tranquilla e sedentaria,
lontano dalla politica, dedicandosi alla sua biblioteca di oltre 11.000 volumi
nel padiglione Balbi, leggendo per diverse ore ogni mattina.[30] Non per
questo fu però un abile risparmiatore, giungendo all'inizio degli anni '80 del
Settecento a totalizzare un debito di 10.000.000 di lire che suo fratello
Luigi XVI pagò per lui.[31]

Un'Assemblea di Notabili (i cui membri erano magistrati, sindaci, nobili e
rappresentanti del clero) venne fatta convenire nel febbraio del 1787 per
ratificare le riforme finanziarie promosse dal controllore generale delle
finanze Charles Alexandre de Calonne. Questo diede al conte di Provenza, che
aborriva le riforme radicali promosse da Calonne, l'opportunità di rientrare
in politica dopo il lungo esilio volontario.[32] Le riforme proponevano una
nuova tassa sulla proprietà,[33] delle nuove assemblee provinciali elette che
avrebbero dovuto decidere la tassazione locale.[34] Le idee di Calonne venero
rigettate dai notabili e come risultato Luigi XVI lo licenziò. L'arcivescovo
di Tolosa, Étienne Charles de Loménie de Brienne, sostituì Calonne al
ministero. Brienne tentò di salvare le riforme di Calonne, ma non riuscì a
convincere i suoi colleghi ad approvarle. Frustrato, Luigi XVI disciolse
l'assemblea.[35]

Le riforme di Brienne vennero quindi sottoposte al _Parlement_ di Parigi nella
speranza che da questo fossero approvate (esso solitamente ratificava le
decisioni del re, semplicemente). Questo ad ogni modo si rifiutò di accettare
le proposte di Brienne e si pronunciò annunciando che ogni nuova tassazione
avrebbe dovuto essere approvata agli stati generali. Luigi XVI e Brienne
presero una posizione ostile contro queste problematiche e il re ordinò
l'arresto di alcuni parlamentari: subito si accesero delle rivolte in
Bretagna, Provenza, Borgogna. Nel luglio di quello stesso anno, Brienne
dovette cedere e far convocare gli stati generali nel 1789. Si licenziò dal uo
incarico nell'agosto e venne rimpiazzato dal magnate svizzero Jacques
Necker.[36]

Nel novembre del 1788, venne convocata una seconda Assemblea dei Notabili da
Necker.[37] Il _Parlement de Paris_ richiese ufficialmente che gli stati
generali da convocarsi fossero ripartiti con la medesima modalità dell'ultima
convocazione che risaliva al 1614, ovvero che clero e nobiltà avessero
maggiore rappresentanza sul popolo (il terzo stato).[38] Luigi Stanislao fu
l'unico notabile che votò a favore di un incremento di peso del terzo
stato.[39]

Gli Stati generali vennero convocati nel maggio del 1789 per ratificare le
riforme finanziarie.[40] Il conte di Provenza mantenne una posizione chiara
contro il terzo stato e le sue richieste di riforma delle tasse. Il 17 giugno,
il terzo stato dichiarò per conto proprio la costituzione di un'Assemblea
Nazionale, una riunione di uomini del popolo.

Il conte di Provenza consigliò il re di agire subito e in maniera decisa
contro la dichiarazione, mentre il popolare ministro Jacques Necker si
dimostrò favorevole ad un compromesso con la nuova assemblea. Luigi XVI, come
da suo carattere, si dimostrò molto indeciso sul da farsi. Il 9 luglio,
l'assemblea si autodichiarò Assemblea nazionale costituente con l'intento di
dare alla Francia una costituzione. L'11 luglio, Luigi XVI licenziò Necker,
fatto che portò allo scoppio di rivolte per le strade di Parigi. Il 12 luglio,
la carica di cavalleria di Carlo Eugenio di Lorena sulla folla ai giardini
delle Tuileries, portò alla Presa della Bastiglia due giorni dopo.[41][42]

Il 16 luglio, il conte di Artois lasciò la Francia con sua moglie e i suoi
figli, assieme a molti altri cortigiani.[43] Artois e la sua famiglia presero
residenza a Torino, capitale del regno del suocero, assieme alla famiglia
della Principessa di Condé.[44]

Il conte di Provenza decise di rimanere a Versailles.[45] Quando la famiglia
reale progettò segretamente di abbandonare Versailles per dirigersi verso
Metz, il conte di Provenza sconsigliò il re di fare questa mossa e lui
accettò.[46]

La famiglia reale venne però costretta a lasciare il palazzo reale il giorno
dopo la marcia su Versailles del 5 ottobre 1789.[47] La famiglia venne
costretta a spostarsi a Parigi, accusata di essere stata sempre troppo
distante dalla capitale e dai suoi veri problemi. Qui il conte di Provenza e
sua moglie vennero alloggiati al Palazzo del Lussemburgo, mentre il resto
della famiglia soggiornò alle Tuileries.[48] Nel marzo del 1791, l'Assemblea
Nazionale stabilì che in caso di morte del padre la reggenza sul giovane
principe Luigi Carlo sarebbe spettata ad uno dei suoi parenti maschi più
vicini e in mancanza di personalità adatte, la reggenza sarebbe stata
elettiva.[49]

Fu a questo punto che il conte di Provenza e sua moglie si spostarono nei
Paesi Bassi austriaci contemporaneamente alla fuga a Varennes della famiglia
reale nel giugno del 1791.[50]

Quando il conte di Provenza giunse nei Paesi Bassi austriaci, si proclamò _de
facto_ reggente di Francia, rendendo pubblico un documento firmato da lui e da
Luigi XVI[51] prima che questo fuggisse a Varennes. Il documento gli concedeva
la reggenza in caso di morte o inabilità al governo del fratello. Egli avrebbe
raggiunto gli altri principi in esilio a Coblenza poco dopo la sua fuga. Fu
qui che il conte di Artois e i principi di Condé proclamarono il loro
obbiettivo di invadere la Francia per schiacciare i rivoluzionari. Luigi XVI
era profondamente dispiaciuto e annoiato dal comportamento del fratello. Il
conte di Provenza inviò inoltre degli emissari in diverse corti europee
chiedendo aiuti finanziari, soldati e munizioni. Il conte di Artois assicurò
una residenza che fungesse da corte all'estero e la trovò in un castello
messogli a disposizione nell'Elettorato di Treviri dove suo zio materno,
Clemente Venceslao di Sassonia, era arcivescovo-elettore. Le attività degli
_émigrés_ raccolsero alcuni frutti dalla Prussia e dal Sacro Romano Impero.
Venne quindi siglata la Dichiarazione di Pillnitz nell'agosto del 1791, dove
si chiedeva all'Europa di intervenire in Francia se Luigi XVI o la sua
famiglia fossero risultati in pericolo. La richiesta del conte di Provenza non
venne ben vista in Francia, né dal re né dalla popolazione.[52]

Nel gennaio del 1792, l'Assemblea Legislativa dichiarò tutti gli _émigrés_
come traditori della Francia. Le loro proprietà vennero confiscate e i loro
titoli non più riconosciuti.[53] Infine anche la monarchia in Francia venne
abolita dalla Convenzione nazionale il 21 settembre 1792.[54]

Luigi XVI venne ghigliottinato nel gennaio del 1793, lasciando suo figlio
Luigi Carlo a ricoprire la carica di re titolare. I principi in esilio
proclamarono Luigi Carlo col nome di "Luigi XVII di Francia" e il conte di
Provenza unilateralmente si dichiarò reggente per suo nipote che era troppo
giovane per governare effettivamente.[55]

Luigi Carlo però morì nel giugno del 1795 e dal momento che l'unico suo
parente stretto sopravvissuto era sua sorella Maria Teresa che era una donna e
quindi non candidabile al trono per la legge salica, il 16 giugno i principi
in esilio dichiararono il conte di Provenza col nome di "re Luigi XVIII".[56]
Luigi XVIII pubblicò subito un manifesto in risposta alla morte di Luigi XVII.
Questo manifesto, noto come "La Dichiarazione di Verona", fu difatti il
tentativo di Luigi XVIII di presentare al popolo francese la sua politica.
Questa dichiarazione avrebbe riportato la Francia tra le braccia della
monarchia, "che per quattordici secoli è stata la gloria della Francia".[14]

Luigi XVIII negoziò il rilascio di Maria Teresa dalla prigione di Parigi nel
1795. Ottenuta la tutela della nipote, si prodigò perché sposasse il suo primo
cugino, il duca di Angoulême, giungendo a dirle che quella unione era stata
tra le ultime volontà dei suoi genitori.[57]

Luigi XVIII venne costretto ad abbandonare Verona, dove l'esule aveva trovato
asilo nel 1794 sotto il falso nome di conte di Lilla, quando il Direttorio
della Repubblica francese fece una forte richiesta ufficiale in tal senso alla
Repubblica di Venezia, il cui territorio nel 1796 era stato invaso dall'armata
del generale Bonaparte.[58] Quest'ultimo entrò a Verona a inizio giugno, a
circa un mese dalla partenza del conte di Provenza.[59]

Luigi XVIII si spostò a Blankenburg nel Ducato di Brunswick dopo la sua
partenza da Verona. Egli vive in un appartamento modesto di due stanze sopra
un negozio.[60] Luigi XVIII venne costretto a lasciare però Blankenburg quando
morì re Federico Guglielmo II di Prussia. Nel frattempo sua nipote era stata
inviata a Vienna presso lo zio Francesco II del Sacro Romano Impero.[61]

Nel 1798, lo zar Paolo I di Russia offrì a Luigi l'uso del Palazzo Jelgava in
Curlandia (attuale Lituania). Paolo I garantì inoltre a Luigi la sua
ospitalità, la sua protezione e una generosa pensione (che poi gli venne però
tolta)[60][62] Maria Teresa infine si ricongiunse con lo zio Luigi XVIII a
Jelgava nel 1799.[63] Nell'inverno del 1798–1799, Luigi XVIII scrisse una
biografia di Maria Antonietta dal titolo _Réflexions Historiques sur Marie
Antoinette_. Nel contempo egli cercò di ricreare la vita della corte di
Versailles a Jelgava, dove vivevano con lui tra l'altro molti dei vecchi
cortigiani, ristabilendo il cerimoniale di corte, tra cui il _lever_ e il
_coucher_ (cerimonie che accompagnavano il risveglio e la buonanotte al
re).[64]

Maria Teresa sposò quindi suo cugino Luigi Antonio il 9 giugno 1799 al Palazzo
Jelgava, pur sapendo il sovrano in aspettativa che i due non erano compatibili
e come si provò in seguito non legarono mai e non ebbero eredi. Luigi XVIII
ordinò alla moglie di presenziare alla cerimonia in Curlandia dal momento che
essa già da tempo viveva separata dal marito nel ducato tedesco di Schleswig-
Holstein, cercando così disperatamente di creare un fronte unito familiare. La
regina si rifiutò di lasciare il proprio posto.[65]

Luigi XVIII tentò una corrispondenza con Napoleone Bonaparte (ora Primo
Console di Francia) nel 1800 nella quale gli richiedeva per il bene della
Francia di restaurare al potere i Borboni, promettendogli in cambio ricchi
appannaggi personali, ma il futuro imperatore rimase immune alle proposte di
Luigi e continuò a consolidare la propria posizione al governo della
Francia.[66]

Luigi XVIII incoraggiò la nipote a scrivere le sue memorie, intenzionato ad
utilizzarle come propaganda borbonica. Nel 1706 e nel 1803, Luigi utilizzò
molto anche le ultime pagine del diario di Luigi XVI al medesimo scopo.[64]
Nel gennaio del 1801, lo zar Paolo disse a Luigi XVIII che egli doveva
lasciare la Russia e che la corte di Jelgava era così indebitata che egli
dovette vendere delle proprietà per far fronte alle spese. La stessa Maria
Teresa era stata costretta a vendere una collana di diamanti che lo zar Paolo
le aveva regalato come dono di nozze.[62]

Maria Teresa persuase la regina Luisa di Prussia a concedere asilo alla sua
famiglia nel territorio prussiano. Luisa acconsentì, ma i Borbone vennero
obbligati ad assumere degli pseudonimi. Luigi XVIII venne conosciuto come
_Barone d'Isle_ (dalla sua residenza in Linguadoca)[67] e con la sua famiglia
prese residenza a Varsavia, che allora era parte della Prussia meridionale, al
Palazzo Łazienki dal 1801 al 1804, dopo un arduo viaggio da Jelgava.[68]
Secondo Wirydianna Fiszerowa, una contemporanea, le locali autorità prussiane,
intenzionate ad accogliere al meglio i nuovi ospiti francesi, utilizzarono la
musica ma per darle un carattere che potesse maggiormente connotare i nuovi
arrivati in chiave patriottica, scelsero La Marsigliese, l'inno ufficiale
della Prima Repubblica francese, creando un incidente diplomatico senza
precedenti che richiese poi delle scuse formali.[67]

Poco dopo il loro arrivo, la famiglia reale seppe della morte di Paolo I.
Luigi aveva sempre la speranza che il successore di Paolo, Alessandro I,
avrebbe ripudiato il bando dei Borboni. Luigi XVIII intendeva stabilirsi
quindi presso il Regno di Napoli. Il conte di Artois chiese a Luigi di inviare
suo figlio Luigi Antonio e la nuora Maria Teresa presso di lui ad Edimburgo,
ma questi rifiutarono. Il conte di Artois stava progettando un'alleanza con
Giorgio III di Gran Bretagna per inviare del denaro a Luigi XVIII. La corte in
esilio del sovrano era però sorvegliata da spie della polizia francese.[69]

Nel 1803, Napoleone tentò di far rinunciare a Luigi XVIII i suoi diritti al
trono di Francia, ma Luigi si rifiutò.[70] Nel maggio del 1804, Napoleone
Bonaparte si autoproclamò imperatore dei francesi. Luigi XVIII e suo nipote
partirono alla volta della Svezia nel luglio di quello stesso anno per una
conferenza di famiglia con il conte di Artois e il duca di Angoulême dove si
convenne di condannare la decisione di Napoleone e proseguire la propria
azione di promozione.[71] Il re di Prussia inviò un proclama nel quale Luigi
XVIII era costretto a lasciare il territorio prussiano. Alessandro I a questo
punto invitò nuovamente Luigi XVIII a prendere residenza a Jelgava dove però
non trovò più le favorevoli condizioni messe a disposizione dallo zar Paolo I.
Progettò quindi quanto prima di imbarcarsi alla volta dell'Inghilterra.[72]

Negli scritti di quest'epoca, capiamo come Luigi XVIII avesse ormai compreso
che la Francia non avrebbe più accettato una monarchia sul modello dell'
_Ancien Régime_. Egli decise quindi pubblicamente di ripudiare la
Dichiarazione di Verona, promise l'abolizione della coscrizione, mantenendo
come programma politico quello sostanzialmente tracciato in campo
amministrativo e giudiziario da Napoleone stesso, riducendo le tasse,
eliminando il carcere politico e garantendo l'amnistia a tutti coloro che si
fossero opposti alla restaurazione borbonica.[73]

Luigi XVIII venne forzato ancora una volta a lasciare Jelgava quando
Alessandro di Russia lo informò che la sua sicurezza non poteva essere
garantita sull'Europa continentale. Nel luglio del 1807, Luigi si imbarcò
dunque su una fregata svedese a Stoccolma e giunse dal duca di Angoulême a
Great Yarmouth, Norfolk, Inghilterra, nel novembre di quello stesso anno. Egli
prese residenza a Gosfield Hall, messagli a disposizione dal marchese di
Buckingham.[74]

Dopo un breve soggiorno a Gosfield Hall, Luigi e la sua famiglia si
trasferirono ad Hartwell House, nel Buckinghamshire, dove trovarono alloggio
con lui altri cento cortigiani.[75] Il re pagò ai proprietari la somma di 500
sterline per ogni cortigiano alloggiato. Il principe di Galles (futuro Giorgio
IV di Gran Bretagna) si dimostrò particolarmente benevolo verso i Borboni in
esilio. Come principe reggente, gli garantì un diritto d'asilo permanente e
cospicui vitalizi.[76]

Il conte di Artois non si unì alla corte in esilio di Hartwell, preferendo
continuare a condurre la propria vita mondana a Londra. Un amico di Luigi, il
marchese di Avaray, lasciò Hartwell per Madera nel 1809, e qui morì nel 1811.
Luigi rimpiazzò Avaray con il conte di Blacas come suo consigliere politico.
La regina Maria Giuseppina morì il 13 novembre 1810.[77] In quello stesso
inverno, Luigi soffrì di un attacco di gotta particolarmente violento, che lo
costrinse a usare una sedia a rotelle.[78]

Napoleone I si imbarcò per l'invasione della Russia nel 1812 ma questa guerra
fu la più tragica per le sue armate ed egli venne costretto a ritirare le sue
armate.

Nel 1813, Luigi XVIII pubblicò un'altra dichiarazione nota come "La
Dichiarazione di Hartwell" persino più liberale della dichiarazione del 1805,
nella quale disse che quanti avessero servito il Bonaparte o la Repubblica non
avrebbero avuto ripercussioni per i loro atti e che i proprietari originari
dei _Biens nationaux_ (le terre confiscate ai nobili e al clero durante la
Rivoluzione) sarebbero stati ricompensati delle loro perdite.[79]

Le truppe alleate entrarono a Parigi il 31 marzo 1814.[80] Luigi, ad ogni
modo, non era in grado di camminare e pertanto inviò in Francia il conte di
Artois nel gennaio del 1814. Luigi XVIII emise delle lettere patenti nominando
il conte di Artois Luogotenente Generale del Regno. Napoleone I abdicò l'11
aprile, cinque giorni dopo che il senato aveva invitato i Borboni a riassumere
il trono di Francia.[81]

Il conte di Artois regnò come Luogotenente Generale sino all'arrivo del
fratello a Parigi il 3 maggio. Al suo ritorno, il re effettuò una solenne
processione per la città. Egli prese residenza al palazzo delle Tuileries
quello stesso giorno. Sua nipote, la duchessa di Angoulême, svenne alla vista
delle Tuileries dove aveva vissuto coi genitori durante il periodo della
rivoluzione.[82]

Il senato di Napoleone richiamò Luigi XVIII al trono a condizione che egli
accettasse la costituzione e riconosciuto il potere di un parlamento
bicamerale eletto ogni anno, oltre alla bandiera tricolore.[83] Luigi XVIII si
oppose alla costituzione del senato e iniziò a "dichiarare la connivenza
dell'attuale senato con tutti i crimini del Bonaparte, appellandosi al popolo
francese". La costituzione senatoria venne bruciata dai realisti di Bordeaux e
lo stesso consiglio municipale di Lione votò per diffamare il senato
stesso.[84]

Le Grandi Potenze che occupavano Parigi però chiesero a Luigi XVIII di
adottare una costituzione.[85] Luigi rispose con la Carta del 1814, che
includeva molte idee progressiste: libertà religiosa, una legislatura composta
da due camere, una dei Deputati e l'altra detta "dei Pari" (un sistema
organizzativo molto simile a quello della Camera dei comuni e della Camera dei
lord inglesi). Per avere diritto di voto alla Camera dei Deputati si doveva
essere maschi adulti e pagare almeno 300 franchi all'anno di tasse. L'ingresso
invece alla Camera dei Pari era ereditario e a discrezione del monarca. La
costituzione aveva 76 articoli in totale. Le imposte e i dazi dovevano essere
votati a maggioranza di entrambe le camere. Il cattolicesimo sarebbe stato
dichiarato religione ufficiale in Francia.

Luigi XVIII siglò il Trattato di Parigi il 30 maggio 1814. Il trattato
restituì alla Francia i suoi confini al 1792. Il nuovo sovrano non dovette
pagare alcuna indennità di guerra e subito le armate occupanti alleate si
ritirarono dal territorio francese.[86]

Luigi XVIII col suo controllore generale delle finanze, il barone Louis erano
determinati innanzitutto a risollevare le sorti finanziarie della Francia (vi
erano ancora 75.000.000 di franchi di debiti ereditati da Napoleone I) e
subito presero delle misure per evitare un nuovo tracollo. Tra le prime
riforme che egli era intenzionato a promuovere vi erano la rimozione delle
odiate tasse sul tabacco, sul vino e sul sale, ma non gli riuscì e questo
portò a rivolte a Bordeaux. Le spese militari vennero però drasticamente
ridotte a partire dal 1815, dal momento che solo nel 1814 esse coprivano il
55% della spesa di governo.[87]

Luigi XVIII ammise il conte di Artois e i suoi nipoti duchi di Angoulême e
Berry al consiglio reale nel maggio del 1814. Il consiglio era informalmente
capeggiato dal principe Charles Maurice de Talleyrand-Périgord.[88] Luigi
XVIII si interessò subito al Congresso di Vienna (convocato per riscrivere la
mappa europea dopo la sconfitta di Napoleone). Talleyrand rappresentò la
Francia durante il congresso. Luigi era inorridito dall'idea della Prussia di
annettere il Regno di Sassonia, al quale era attaccato per il fatto che sua
madre era stata principessa di Sassonia, oltre al fatto che questo passo
avrebbe posto la Prussia in posizione dominante su tutta la Germania. Egli
desiderava inoltre che il Ducato di Parma e Piacenza venisse restaurato ai
Borboni di Parma, e non a Maria Luisa d'Austria come suggerito da altri.[89]
Anche nel Regno di Napoli si era sempre dimostrato contrario a riconfermare
gli eredi di Gioacchino Murat, usurpatore napoleonico, a favore dei Borboni di
Napoli.

L'Austria si accordò quindi per inviare delle forze nel Regno di Napoli che
deposero Murat nel febbraio del 1815, accusandolo formalmente di
corrispondenza con Napoleone I, fatto esplicitamente proibito dal recente
trattato. Murat non era in corrispondenza con l'ex imperatore, ma questo fatto
fu preso a pretesto per detronizzarlo e riportare a tutti i costi i Borboni
sul trono dal momento che lo stesso Luigi XVIII aveva finanziato l'operazione
con 25.000.000 di franchi.[90]

Malgrado il successo nel regno meridionale, Parma rimase all'ex imperatrice
Maria Luisa d'Austria a titolo vitalizio, mentre ai Borboni di Parma venne
concesso il Ducato di Lucca sino alla morte di Maria Luisa.

Il 26 febbraio 1815, Napoleone Bonaparte fuggì dalla prigione dell'Elba e si
imbarcò per la Francia. Giunse con circa 1000 uomini presso Cannes il 1º
marzo. Luigi XVIII non rimase particolarmente impressionato dall'azione di
Bonaparte ma quello che egli aveva sottovalutato furono le diserzioni
nell'esercito borbonico che andarono tutte a confluire in quello napoleonico
che si ingrandiva nel prosieguo della sua avanzata.[91] Il ministro della
guerra maresciallo Soult inviò una lettera a Luigi Filippo, duca d'Orléans, al
conte di Artois, e al maresciallo MacDonald per segnalare la situazione
divenuta insostenibile.[92]

Le sottostime di Luigi XVIII diedero prova di essere disastrose. Il 19 marzo,
l'esercito del Bonaparte era ormai fuori da Parigi.[93] In quello stesso
giorno Luigi XVIII abbandonò la capitale con una piccola scorta nella notte.
Luigi decise in un primo momento di andare a Lilla e poi da li di giungere nei
Paesi Bassi, stabilendosi a Gand.[94] Altri capi, tra cui Alessandro I di
Russia, dibatterono se fosse il caso di proclamare, in caso di una seconda
vittoria dell'impero francese, il duca d'Orléans come re al posto di Luigi
XVIII.[95]

Ad ogni modo, Napoleone subì pesanti sconfitte per mano delle armate alleate
riunite sotto i comandi del Duca di Wellington e del maresciallo Blücher nella
Battaglia di Waterloo il 18 giugno di quello stesso anno. Gli alleati diedero
quindi il loro consenso perché Luigi XVIII venisse restaurato al trono di
Francia.[96]

Luigi XVIII tornò in Francia subito dopo la sconfitta di Napoleone per
assicurarsi rapidamente che la restaurazione venisse assicurata ancora ai
Borboni.[97] Il duca di Wellington usò la persona di re Luigi per aprire la
strada verso Parigi, dal momento che diverse fortezze si rifiutarono di
arrendersi agli alleati, ma accettarono di arrendersi al loro re. Re Luigi
giunse a Cambrai il 26 giugno, dove rilasciò un proclama in cui stabilì che
tutti coloro che avevano prestato servizio all'imperatore durante i cento
giorni non sarebbero stati perseguiti, ad eccezione degli "istigatori".[98] Il
29 giugno, una delegazione di cinque membri della Camera dei Deputati e della
Camera dei Pari avvicinò Wellington proponendogli di porre un principe
straniero sul trono francese, riconoscendo alla persona di Luigi XVIII troppi
errori anche nel passato. Wellington rigettò questa richiesta, dichiarando che
"[Luigi XVIII è] la miglior via per preservare l'integrità della Francia".[99]
Wellington ordinò ai medesimi deputati di sposare la causa di re Luigi senza
porre altre opposizioni.[100] Luigi XVIII entrò solennemente a Parigi l'8
luglio di quell'anno: i giardini delle Tuileries erano pieni di persone e
secondo il duca di Wellington l'acclamazione della folla risultò così forte
che non era possibile nemmeno discutere col proprio vicino.[101]

Il ruolo di Luigi XVIII nella politica dopo i Cento giorni fu volontariamente
diminuito; egli rinunciò a gran parte dei propri incarichi nel suo consiglio.
Coi suoi ministri si imbarcò in una serie di riforme dall'estate del 1815, tra
cui lo scioglimento del consiglio della corona con la creazione di un
consiglio privato, il _"Ministère de Roi"_. I conti di Artois, Berry e
Angoulême vennero esclusi dal nuovo _"ministère"_ , e Talleyrand venne
nominato quale primo _Président du Conseil_ , carica corrispondente al moderno
ruolo di presidente del consiglio.[102] Il 14 luglio, il ministero disciolse
le unità d'esercito considerate "ribelli".[103]

In agosto, le elezioni alla Camera dei Deputati diedero torto alla figura di
Talleyrand dal momento che il governo richiedeva deputati più moderati, mentre
l'elettorato votò prevalentemente per gli ultrarealisti, dando vita alla
cosiddetta _Chambre introuvable_. La duchessa di Angoulême e il conte di
Artois fecero pressioni sul re per cancellare questo ministero. Talleyrand
presentò le sue dimissioni il 20 settembre. Luigi XVIII scelse il duca di
Richelieu quale suo nuovo primo ministro. Richelieu venne prescelto in quanto
bene accetto sia dalla famiglia reale che dalla reazionaria Camera dei
Deputati.[104]

Il sentimento anti-napoleonico era particolarmente forte nella Francia
meridionale, e diede il proprio libero sfogo nel Terrore bianco, che vide
l'esclusione di tutti i più importanti ufficiali napoleonici dal governo e
l'esecuzione di altri. Il popolo francese commise atti barbarici come il
selvaggio assassinio di Guillaume Marie-Anne Brune (maresciallo napoleonico),
coi suoi resti gettati nel fiume Rodano.[105] Luigi XVIII deplorò questi atti
illegali, ma supportò la persecuzione di quanti avevano servito fedelmente
Napoleone durante i cento giorni.[106][107] Il governo di Luigi XVIII
giustiziò anche il maresciallo Ney nel dicembre del 1815 per tradimento. I
suoi confidenti Charles François, marchese di Bonnay, e il duca de La Chatre
gli consigliarono di infliggere una punizione esemplare ai "traditori".

Il re fu riluttante a versare altro sangue, e questo irritò notevolmente gli
ultrareazionari della Camera dei Deputati, che ritenevano che Luigi XVIII non
stesse facendo abbastanza giustizia.[108] Il governo proclamò infine nel
gennaio del 1816 l'amnistia per i "traditori", ma i processi iniziati
continuarono spesso con conseguenze funeste. Inoltre la medesima dichiarazione
bandì ogni membro della casata dei Bonaparte dall'avere proprietà o
dall'entrare in Francia.[109] Si calcola oggi che durante il secondo Terrore
bianco siano stati esclusi dal governo tra i 50.000 e gli 80.000 ufficiali
napoleonici.[110]

Nel novembre del 1815, il governo di Luigi XVIII siglò un nuovo Trattato di
Parigi che pose fine formalmente ai Cento giorni di Napoleone. Il precedente
trattato era stato piuttosto favorevole nei confronti della Francia, ma questo
mantenne una linea dura. I confini della Francia vennero riportati al 1790. La
Francia dovette sostenere i costi dell'esercito occupante per cinque anni, con
un costo di 150.000.000 di franchi all'anno; inoltre dovette pagare
un'indennità di guerra di 700.000.000 di franchi agli alleati per il loro
intervento.[111]

Nel 1818, le camere approvarono una legge militare che incrementò la forza
dell'esercito di 100.000 uomini. Nell'ottobre di quello stesso anno, il
ministro degli esteri di Luigi XVIII, il duca di Richelieu, riuscì a
convincere le potenze a ritirare le loro armate in anticipo in cambio della
somma di 200.000.000 di franchi.[112]

Luigi XVIII scelse molti gabinetti di governo centristi, per compiacere la
popolazione e per allontanare suo fratello, l'ultrarealista conte di
Artois.[113]

Re Luigi inoltre non aveva buoni rapporti col principe del sangue, Luigi
Filippo d'Orleans, e coglieva ogni occasione per snobbarlo,[114] negandogli il
titolo di "Altezza Reale", in parte per il risentimento personale nei
confronti di suo padre che aveva a suo tempo votato per l'esecuzione di Luigi
XVI. Il nipote di Luigi XVIII, il duca di Berry, venne assassinato all'Opera
di Parigi il 14 febbraio del 1820. La famiglia reale tutta si chiuse in un
lutto stretto[115] e Luigi XVIII ruppe l'antica tradizione prendendo parte al
funerale del nipote.[116] La morte del duca di Berry significò che la Casa di
Orleans era sempre più prossima alla successione al trono.

Il duca di Berry era uno dei membri della famiglia reale che erano riusciti ad
avere un erede. Sua moglie diede alla luce un figlio nato postumo nel
settembre di quell'anno, Enrico, duca di Bordeaux,[115] detto _Dieudonné_
("dono di Dio") dai Borboni perché si pensava che sarebbe stato l'unico a
poter assicurare la prosecuzione della casata. Ad ogni modo la successione
borbonica era ancora in dubbio. La Camera dei Deputati propose di emendare la
legge salica permettendo anche alla duchessa di Angoulême di accedere al
trono.[117] Il 12 giugno 1820, le camere ratificarono la legislazione per
aumentare il numero di deputati da 258 a 430. I deputati in più vennero eletti
tra i più ricchi quartieri della popolazione in ciascun département[118] Quasi
nello stesso periodo Luigi XVIII iniziò a ricevere visita ogni venerdì da
parte di una signora di nome Zoé Talon, con l'ordine che nessuno dovesse
disturbarlo mentre era con lei. Si rumoreggiò che egli fosse solito fiutare il
tabacco dal suo petto,[119] fatto che le procurò il soprannome di _tabatière_
(tabacchiera).[120] Nel 1823, la Francia si imbarcò in un intervento militare
in Spagna dove era sorta una rivolta contro re Ferdinando VII. La Francia
riuscì a sopprimere la ribellione,[121] ponendo a capo delle operazioni il
duca di Angoulême.[122]

La salute di Luigi XVIII iniziò a peggiorare già a partire dalla primavera del
1823. Soffriva di obesità, di gotta e aveva una gangrena alle gambe e alla
spina dorsale. Luigi morì il 16 settembre 1824 circondato dalla famiglia reale
e dagli ufficiali di governo. Venne succeduto da suo fratello minore, il conte
di Artois, col nome di Carlo X.[123]

Luigi XVIII fu l'ultimo monarca francese - e l'unico dopo il 1774 - a morire
in carica. Venne sepolto nella basilica di Saint-Denis, il mausoleo dei re di
Francia.

Altri progetti

