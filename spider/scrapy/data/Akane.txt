La **akan'e** (in russo: аканье?, [ˈɑːkʌnʲjə], letteralmente "pronunciare
«a»") è un fenomeno fonologico delle lingue russa e bielorussa in cui la /o/
in posizione atona (specialmente nella sillaba immediatamente precedente
quella tonica) si pronuncia [ʌ] (suono simile ad [a], da cui il nome). Ad
esempio, in russo _молоко_ e in bielorusso _малако_ ("latte") vengono
pronunciati [mʌɫʌˈko, məɫʌˈko] (nel caso del russo è come se la parola fosse
scritta * _малако_ ).

I linguisti hanno ipotizzato che questo fenomeno sia dovuto all'influenza
delle lingue uraliche parlate dalle tribù che abitavano le attuali Russia
europea e Bielorussia prima dell'arrivo delle popolazioni slave. La _akan'e_
sembra, però, essere comparsa nelle lingue russa e bielorussa non prima del XV
secolo e divenne una loro caratteristica ricorrente all'incirca alla metà del
XIX secolo.

La convenzione ortografica del russo non segnala nella scrittura l'esistenza
della _akan'e_. Gli studenti di russo principianti vengono spesso confusi da
questo fenomeno, poiché la pronuncia non corrisponde alla scrittura (come del
resto avviene nel caso di altre lettere dell'alfabeto russo), cosicché spesso
le parole vengono pronunciate male se lette da un testo scritto o trascritte
male se ascoltate, a causa anche dell'abitudine ortografica di non segnalare
la posizione dell'accento.

La _akan'e_ è tipica del dialetto di Mosca. In altri dialetti russi (ad
esempio quelli di Kostroma e Vologda) la /o/ atona si pronuncia [o] ( _okan'e_
, fenomeno più antico che rende il russo più simile all'ucraino e al ruteno).

La convenzione ortografica bielorussa, sviluppatasi molto dopo quella russa,
prevede l'attuazione grafica della _akan'e_ (in lingua bielorussa аканне,
_akannje_ ), in modo che lingua scritta e pronuncia coincidano. In questo modo
una **o** non appare mai se non sotto accento (si compari il russo _вода́_ con
il bielorusso _вада́_ , "acqua", entrambi pronunciati [vʌˈdɑ]).

Anche questa convenzione dà alcuni problemi agli studenti principianti del
bielorusso, poiché l'accento può spostarsi di sillaba in sillaba nella
declinazione o nella coniugazione, in modo che la medesima parola venga
scritta in modo radicalmente diverso a seconda del caso in cui si declina (es.
"acqua" è вада́ [vʌˈdɑ] al nominativo e во́ду [ˈvoːdu] all'accusativo).

