**Pasquale Ferzetti** , detto **Gabriele** (Roma, 17 marzo 1925 – Roma, 2
dicembre 2015), è stato un attore italiano.

Attivo dal 1948, si segnalò in teatro nel repertorio contemporaneo, da
Pirandello a Tennessee Williams, e si affermò nel cinema con personaggi
sottilmente ambigui o comunque insicuri: il marito tradito da Gina
Lollobrigida in _La provinciale_ (1953) di Mario Soldati, i rarefatti ritratti
dell'incomunicabilità e del disagio esistenziale nei due film di Michelangelo
Antonioni _Le amiche_ (1955) e _L'avventura_ (1960), il ladro gentiluomo in
_Parola di ladro_ (1957) di Nanni Loy e Gianni Puccini, la rievocazione di un
momento tragico dell'ultima guerra in _La lunga notte del '43_ (1960) di
Florestano Vancini.

Tra la fine degli anni sessanta e l'inizio del decennio successivo si segnala
per la partecipazione ai film dei grandi registi del momento: _A ciascuno il
suo_ (1967) di Elio Petri, _Grazie zia_ di Salvatore Samperi e _C'era una
volta il West_ di Sergio Leone (1968), _Un bellissimo novembre_ (1969) di
Mauro Bolognini, _Bisturi - La mafia bianca_ (1973) di Luigi Zampa, _Il
portiere di notte_ (1974) di Liliana Cavani.

A prova del riconoscimento del suo grande talento - anche a livello
internazionale - nel 1969 fu scelto come interprete di Marc Ange Draco, boss
della malavita organizzata dell'Unione Córsa, nel sesto film della saga
dedicata a James Bond: _Agente 007 - Al servizio segreto di Sua Maestà_. In
questo film, il boss - potenzialmente nemico dell'agente segreto, qui
interpretato da George Lazenby \- sarà invece clamorosamente alleato di 007,
poiché diventerà suo suocero, in quanto nell'unico - e fatalmente breve -
matrimonio della sua vita, James Bond ne sposerà la figlia, Teresa "Tracy"
Draco, vedova Di Vicenzo, interpretata da Diana Rigg.

Tra le sue ultime interpretazioni si ricordano _Grog_ (1982) di Francesco
Laudadio, _Porzûs_ (1997) di Renzo Martinelli, _L'avvocato De Gregorio_ (2003)
di Pasquale Squitieri, _Perdutoamor_ (2003) di Franco Battiato e _Concorso di
colpa_ (2005) di Claudio Fragasso.

Muore a 90 anni, il 2 dicembre 2015.[1]

Fu sposato con l'attrice Maria Grazia Eminente. Dal secondo matrimonio con
Claudia Verdini ha avuto una figlia, Anna, anch'essa attrice (ha recitato
nella serie televisiva _Una mamma imperfetta_ ) e compagna dell'attore
Pierfrancesco Favino, con il quale ha avuto due figlie. Aveva una sorella,
Marilisa Ferzetti, moglie dell'attore Pino Caruso.

Anche Ferzetti, come molti attori italiani, è stato spesso doppiato. Di
seguito le principali voci:

Altri progetti

