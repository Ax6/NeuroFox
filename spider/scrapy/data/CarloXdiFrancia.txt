**Carlo X di Borbone** , conte d'Artois (Versailles, 9 ottobre 1757 – Gorizia,
6 novembre 1836), fu re di Francia e Navarra dal 1824 al 1830.

Zio del re eletto Luigi XVII e fratello minore dei sovrani Luigi XVI e Luigi
XVIII, supportò quest'ultimo durante il periodo dell'esilio della famiglia
reale di Borbone dopo la Rivoluzione francese e gli succedette poi al trono.
Il suo governo durò circa sei anni ed ebbe fine con la Rivoluzione di luglio
del 1830 che portò alla sua abdicazione ed all'elezione di Luigi Filippo, duca
di Orléans, quale re dei Francesi. Esiliato nuovamente, Carlo morì a Gorizia,
allora parte dell'Impero austriaco.

Carlo Filippo di Borbone nacque alla Reggia di Versailles nel 1757, figlio
minore del delfino Luigi e di sua moglie, Maria Giuseppina di Sassonia. Carlo
venne creato alla nascita conte di Artois dal nonno, il sovrano regnante Luigi
XV.[1] Come maschio minore della sua famiglia, Carlo difficilmente sarebbe un
giorno asceso al trono, ma già suo fratello maggiore Luigi, duca di Borgogna,
morì inaspettatamente nel 1761. Venne cresciuto nella sua infanzia da Madame
de Marsan, governante dei principi francesi.

Alla morte di suo padre nel 1765, il fratello maggiore di quelli
sopravvissuti, Luigi Augusto, divenne il nuovo delfino e quindi erede
apparente al trono francese. La loro madre, Maria Giuseppa, non si riprese mai
dalla perdita del marito e morì ella stessa nel marzo del 1767 per
tubercolosi.[2] Questo lasciò Carlo orfano all'età di soli 9 anni, assieme ai
fratelli Luigi Augusto, Luigi Stanislao, conte di Provenza, Maria Clotilde ed
Elisabetta.

Lo stesso Luigi XV si ammalò il 27 aprile 1774 e morì il 10 maggio successivo,
di vaiolo, ell'età di 64 anni.[3] Suo nipote Luigi Augusto gli succedette col
nome di re Luigi XVI di Francia.[4]

Il 16 novembre 1773, Carlo sposò la principessa Maria Teresa di Savoia, figlia
del re Vittorio Amedeo III. Il matrimonio, a differenza di quanto accaduto per
i suoi fratelli, venne consumato immediatamente.[5] Da questa unione
nasceranno i seguenti figli:

Nel 1775, Maria Teresa diede alla luce un figlio, Luigi Antonio, che venne
creato duca di Angoulême da Luigi XVI. Luigi Antonio fu il primo della nuova
generazione dei Borboni dal momento che tanto il re quanto il conte di
Provenza ancora non avevano avuto figli, fatto che scatenò i libellisti
parigini che scrissero pamphlets supportando la teoria dell'impotenza di Luigi
XVI.[6] Tre anni più tardi, nel 1778, nacque il secondo figlio di Carlo, Carlo
Ferdinando, al quale venne dato il titolo di duca di Berry.[7] In quello
stesso anno nacque anche il primo figlio di Luigi XVI e di Maria Antonietta,
Maria Teresa, ponendo fine a tutti i pettegolezzi corsi a corte.

Carlo era ritenuto il più bello dei membri della famiglia reale, ricordando
molto in questo suo nonno Luigi XV.[8] Sua moglie, al contrario, era
considerata da molti contemporanei piuttosto brutta e per questo egli ebbe
molte relazioni extraconiugali di cui il più noto e duraturo fu quello con
Louise de Polastron, cognata dell'amica più intima di Maria Antonietta, la
Yolande de Polastron, duchessa de Polignac.

Carlo instaurò una fedele amicizia anche con la stessa Maria Antonietta, che
conobbe per la prima volta al suo arrivo in Francia nell'aprile del 1770,
quando egli aveva appena dodici anni.[8] Anche per questa forte amicizia si
parlò di amore clandestino, accuse avallate anche dal fatto che nelle recite
teatrali che la regina teneva al Petit Trianon entrambi prendevano parte come
attori in maniera affiatata. Mentre Maria Antonietta si dilettava ad
interpretare mungitrici, pastorelle e donne di campagna, Carlo svolgeva spesso
il ruolo dell'amante, del valletto e del contadino.

Una nota vicenda che coinvolse i due fu quella della costruzione del Castello
di Bagatelle. Nel 1775, Carlo comprò una piccola residenza di caccia presso il
Bois de Boulogne, col progetto di abbatterla e ricostruirla. Maria Antonietta
scrisse al cognato in una lettera che il castello non avrebbe potuto essere
completato che in tre mesi. Carlo, raccogliendo la sfida, ingaggiò
l'architetto neoclassico François-Joseph Bélanger per disegnare la nuova
struttura e la fece completare in soli sessantatré giorni. Si stima che il
progetto, che includeva grandiosi giardini, fosse costato più di due milioni
di lire francesi e fu questa una delle spese pazze sostenute da Carlo che
giunse ad accumulare debiti per 21.000.000 di lire francesi che dovettero
essere pagate dai suoi fratelli.[9]

Nel 1781, Carlo fu padrino per conto dell'imperatore Giuseppe II al battesimo
di suo nipote, il delfino Luigi Giuseppe.[10]

Nel 1788, Carlo fu iniziato in Massoneria nella loggia di corte "Les Trois
Frères"[11].

L'inizio del ruolo politico di Carlo ebbe inizio con la prima grande crisi
della monarchia francese nel 1786, quando divenne chiaro che il regno si
trovava in bancarotta per precedenti spese militari (in particolare per la
Guerra dei Sette anni e per la Guerra d'indipendenza americana) ed aveva
bisogno di nuove riforme fiscali per sopravvivere. Carlo supportò alacremente
la rimozione degli storici privilegi finanziari dell'aristocrazia, ma si
oppose alla riduzione dei privilegi sociali della chiesa e della nobiltà. Egli
credeva fermamente che le finanze francesi potessero essere riformate senza
cambiamenti da parte della monarchia, giungendo a dichiarare "è questo il
tempo di riparare, non di demolire".

Re Luigi XVI si trovò costretto a convocare gli stati generali che non si
riunivano più da 150 anni, nel maggio del 1789 per ratificare le riforme
finanziarie. Assieme alla sorella Elisabetta, Carlo era il membro più
conservatore della famiglia[12] e si oppose categoricamente alle richieste del
Terzo Stato di incrementare il proprio potere di voto. Questo gli apportò le
critiche anche di suo fratello il re, che lo accusò di essere "più realista
del re". Nel giugno del 1789, i rappresentanti del Terzo Stato si proclamarono
Assemblea nazionale con l'intento di dare alla Francia una nuova
costituzione.[13]

Assieme al Barone di Breteuil, Carlo cospirò per far deporre il ministro delle
finanze francese, il liberale Jacques Necker, fatto che poi avvenne ma che
portò alla Presa della Bastiglia il 14 luglio successivo. Su insistenza di
Luigi XVI e di Maria Antonietta, Carlo e la sua famiglia lasciarono la Francia
tre giorni dopo, il 17 luglio, assieme a molti altri cortigiani, tra cui la
duchessa di Polignac, la favorita della regina.[14]

Carlo e la sua famiglia decisero di trovare rifugio in Savoia, patria di sua
moglie,[15] dove vennero raggiunti da alcuni membri della famiglia dei
Borbone-Condé.[16] Nel frattempo a Parigi, Luigi XVI dibatteva con l'Assemblea
Nazionale, legata a riforme radicali che portarono alla costituzione francese
del 1791. Nel marzo di quello stesso anno, l'assemblea emise anche un decreto
in caso di morte prematura del re. Venne stabilito appunto che, in caso di
morte del re, l'erede Luigi Carlo che era ancora minorenne avrebbe avuto un
reggente, individuato nella persona del conte di Provenza o del duca di
Orléans o, in mancanza di qualcuno, il reggente avrebbe potuto essere eletto,
tralasciando quindi completamente i diritti di Carlo nella linea di
successione, posti appunto tra il conte di Provenza ed il duca di Orléans.[17]

Carlo nel frattempo lasciò Torino e si diresse a Treviri dove suo zio,
Clemente Venceslao di Sassonia, era arcivescovo elettore. Carlo preparò da qui
un'invasione controrivoluzionaria della Francia, ma una lettera di Maria
Antonietta la rimandò sino a quando la famiglia reale non fosse fuggita da
Parigi raggiungendo le truppe regolari comandate dal generale de Bouillé a
Montmédy.[18][19] Dopo che la famiglia reale venne bloccata durante la fuga a
Varennes, Carlo si spostò a Coblenza dove, assieme al conte di Provenza e ai
principi di Condé recentemente fuggiti dalla Francia, dichiararono la loro
intenzione di invadere la Francia. Il conte di Provenza inviò diversi dispacci
a differenti sovrani europei richiedendo assistenza, mentre Carlo organizzò la
corte in esilio nell'Elettorato di Treviri. Il 25 agosto, i regnanti del Sacro
Romano Impero e della Prussia, firmarono la Dichiarazione di Pillnitz, che
chiedeva formalmente ad altre potenze europee di intervenire in Francia.[20]

Il giorno di capodanno del 1792, l'Assemblea Nazionale dichiarò tutti i membri
della famiglia reale che avevano abbandonato il paese come traditori,
ripudiando i loro titoli e confiscando le loro terre.[21] A questa misura fece
seguito poi la sospensione e quindi l'abolizione della monarchia nel settembre
del 1792. La famiglia reale venne imprigionata ed il re e la regina furono
messi a morte nel 1793,[22] mentre il loro secondogenito Luigi Carlo - erede
al trono dopo la morte del fratello maggiore Luigi Giuseppe - morì nel 1795 di
malattia e di trascuratezza da parte dei suoi carcerieri, nella Torre del
Tempio ove era stato rinchiuso dopo la morte dei suoi genitori.[23]

Quando scoppiarono le guerre rivoluzionarie nel 1792, Carlo fuggì in Gran
Bretagna dove re Giorgio III gli offrì un generoso supporto. Carlo visse ad
Edimburgo ed a Londra con la sua amante Louise de Polastron[24] Suo fratello
maggiore, proclamato Luigi XVIII dopo la morte anche di suo nipote nel giugno
del 1795, si portò invece a Verona e quindi al Palazzo Jelgava, presso Mitau
(attuale Lettonia), dove il figlio di Carlo, Luigi Antonio, sposò l'unica
figlia sopravvissuta di Luigi XVI, Maria Teresa, il 10 giugno 1799. Nel 1802
Carlo supportò suo fratello coprendo numerose sue spese. Nel 1807 Luigi XVIII
si spostò anch'egli in Gran Bretagna.[25]

Nel gennaio del 1814, Carlo lasciò segretamente la sua abitazione a Londra per
unirsi alle forze coalizzate nella Francia meridionale. Luigi XVIII, relegato
su una sedia a rotelle per problemi fisici, supportò Carlo con delle lettere
patenti che lo nominavano Luogotenente Generale del regno. Il 31 marzo gli
alleati presero Parigi. Una settimana più tardi Napoleone I abdicò. Il senato
francese dichiarò Luigi XVIII restaurato. Carlo giunse nella capitale il 12
aprile[26] e continuò a ricoprire la carica di Luogotenente Generale del regno
sino all'arrivo di Luigi XVIII dall'Inghilterra. Durante il suo breve periodo
come reggente, Carlo creò la polizia segreta ultrarealista che rispondeva a
lui solo senza che nemmeno Luigi XVIII ne fosse informato. Questa operò per
cinque anni.[27]

Luigi XVIII venne accolto con grande gioia dai parigini e si portò ad occupare
il Palazzo delle Tuileries. Il conte di Artois visse al _Pavillon de Mars_ ,
il duca di Angoulême al _Pavillon de Flore_ , entrambi con vista sulla
Senna.[28] La duchessa di Angoulême svenne alla vista del palazzo,
riportandole alla mente i terribili momenti dell'incarcerazione della sua
famiglia ed il massacro a palazzo delle Guardie Svizzere il 10 agosto
1792.[29]

Dopo l'abbandono del territorio da parte delle armate occupanti, Luigi XVIII
emise una costituzione liberale, la cosiddetta Carta del 1814, che prevedeva
una legislatura bicamerale, un elettorato di 90.000 uomini e la libertà di
religione.[30]

Dopo i Cento Giorni, il breve ritorno al potere di Napoleone nel 1815,[31] il
Terrore Bianco si concentrò essenzialmente nel purgare dall'amministrazione
civile tutti quei funzionari che avevano servito sotto il governo napoleonico
sostituendoli con fedelissimi dei Borboni. Circa 70.000 ufficiali vennero
privati delle loro posizioni. Il restante dell'esercito napoleonico venne
sconfitto nella Battaglia di Waterloo. Il maresciallo Ney venne giustiziato
per tradimento ed il maresciallo Brune venne assassinato dalla folla.[32]
Circa 6.000 individui che avevano seguito Napoleone vennero portati a
processo. Nella Francia del sud scoppiarono circa 300 moti, tra cui il più
rilevante a Marsilia dove i mamelucchi al servizio della Grande Armata vennero
massacrati nelle loro caserme.

Mentre il re manteneva un carattere di governo liberale, Carlo fu il patrono
degli ultrarealisti in parlamento, tra i quali spiccavano Jules de Polignac,
lo scrittore François-René de Chateaubriand e Jean-Baptiste de Villèle.[33] In
diverse occasioni, la voce di Carlo mosse il dissenso dei ministri liberali di
suo fratello, minacciando di lasciare il paese se Luigi XVIII non li avesse
licenziati.[34] Luigi, dal canto suo, temeva che le tendenze ultrarealiste di
suo fratello avrebbero potuto gettare la famiglia reale in esilio ancora una
volta.

Il 14 febbraio 1820, il figlio minore di Carlo, il duca di Berry, venne
assassinato all'Opera di Parigi. Questa perdita non solo devastò la famiglia
ma mise in dubbio anche la prosecuzione della dinastia reale francese, dal
momento che il matrimonio del fratello dell'ucciso, il duca di Angoulême, non
aveva prodotto eredi. Il parlamento dibatté largamente sull'abolizione della
legge salica che escludeva le donne dalla successione. Ad ogni modo, la vedova
del duca di Berry, la principessa Carolina di Borbone-Napoli, scoprì di essere
incinta e il 29 settembre 1820 diede alla luce un figlio postumo, Enrico, duca
di Bordeaux.[35] La sua nascita venne osannata dal popolo francese che
acquistò per lui il Castello di Chambord per celebrarne la nascita.[36] Come
risultato il suo prozio, Luigi XVIII, aggiunse il titolo di conte di Chambord
al piccolo Enrico, col quale poi divenne maggiormente noto.

La salute di Luigi XVIII aveva incominciato a peggiorare dall'inizio del
1824.[37] Soffrendo sia di gangrena alle gambe che alla spina dorsale, morì il
16 settembre di quello stesso anno. Suo fratello gli succedette al trono col
nome di Carlo X di Francia.[38] Come suo primo atto da re, Carlo tentò di
unire la casa di Borbone concedendo il titolo di Altezza Reale anche ai suoi
cugini della casa di Orléans del quale erano stati privati a loro tempo da
Luigi XVIII perché ritenuti tra i responsabili della morte di Luigi XVI.

Mentre suo fratello era stato sobrio a sufficienza da rendersi conto che la
Francia non avrebbe mai potuto accettare di tornare all' _Ancien Régime_ ,
Carlo non aveva mai potuto soffrire i cambiamenti degli ultimi quarant'anni di
storia francese. Egli consegnò pertanto al suo primo ministro, Jean-Baptiste
de Villèle, una lista di leggi che voleva fossero ratificate alla prima
apertura del parlamento. Nell'aprile del 1825, il governo francese approvò una
normativa voluta da Luigi XVIII ma approvata solo dopo la sua morte che
prevedeva di pagare una indennità a quanti si erano visti confiscare dei beni
durante la rivoluzione (i cosiddetti _biens nationaux_ ) a patto che
rinunciassero ad ogni pretesa su di essi. Questa operazione costò allo stato
circa 988 milioni di franchi. Nello stesso mese, venne approvata la legge
anti-sacrilegio. Il governo di Carlo tentò di ristabilire la primogenitura
unica delle famiglie dietro pagamento di una tassa di 300 franchi, ma la
misura venne bocciata dalla Camera dei Deputati.[39]

Il 29 maggio del 1825, re Carlo venne ufficialmente unto nella cattedrale di
Reims, sito tradizionale per la consacrazione dei sovrani francesi; tale
pratica non era però in uso sin dal 1775, dal momento che Luigi XVIII aveva
evitato questa cerimonia per evitare controversie.[40] Napoleone stesso era
stato consacrato imperatore a Notre-Dame; ma ascendendo al trono dei suoi
antenati, Carlo ritenne opportuno riprendere anche le antiche tradizioni,
legandosi ancora una volta al passato.[41]

Che Carlo non fosse un monarca popolare divenne evidente nell'aprile del 1827,
quando insorse il caos durante la rivista della Guardia Nazionale da parte del
sovrano a Parigi. Come rappresaglia, la Guardia Nazionale venne sciolta
provocando il malcontento nell'annullare uno dei simboli della
rivoluzione.[40] Dopo aver perso la sua maggioranza parlamentare nelle
elezioni generali del novembre del 1827, Carlo decise di licenziare il primo
ministro Villèle il 5 gennaio 1828 e nominò al suo posto Jean-Baptise de
Martignac, un uomo che il re non gradiva ma che vedeva come solo transitorio
in quella posizione. Il 5 agosto 1829, Carlo licenziò anche Martignac e nominò
al suo posto Jules de Polignac, il quale, ad ogni modo, perse la sua
maggioranza in parlamento alla fine di agosto di quello stesso anno, quando la
fazione di Chateaubriand venne sconfitta. Per rimanere al potere, Polignac
decise di non riconvocare le camere sino al marzo del 1830.[42]

Il 31 gennaio del 1830, il governo Polignac decise di inviare una spedizione
militare in Algeria per porre fine ai pirati algerini che infestavano il
Mediterraneo ed i suoi commerci e soprattutto per cercare di migliorare la
popolarità del governo con una vittoria militare. La ragione per la guerra fu
che il _bey_ di Algeri, irato per il mancato pagamento dei debiti di guerra
dovuti all'invasione di Napoleone in Egitto anni prima, aveva volontariamente
provocato la Francia.[42] Le truppe francesi invasero pertanto Algeri il 5
luglio di quello stesso anno.[43]

Le due camere di governo vennero convocate il 2 marzo 1830 come da accordi, ma
il discorso di apertura di Carlo ebbe reazioni negative da parte di molti
deputati. Alcuni proposero una legge secondo la quale i ministri del re
dovevano ottenere il supporto delle due camere. Il 18 marzo, 221 deputati
contro 30, votarono a favore della legge. Ad ogni modo, il re aveva già deciso
di andare ad elezioni e le camere vennero sospese il 19 marzo.[44]

Le elezioni che si tennero il 23 giugno non produssero una maggioranza
favorevole al governo. Il 6 luglio, il re ed i suoi ministri decisero di
sospendere la costituzione, come previsto dall'art. 14 della Carta in caso di
emergenza, e il 25 luglio, dalla residenza reale di Saint-Cloud, il re stesso
emise delle ordinanze (le famose Ordinanze di Saint-Cloud) che ripristinarono
la censura di stampa e disciolsero le camere appena elette, alterando il
sistema elettorale e richiedendo nuove elezioni per settembre di quello stesso
anno.[43]

Quando il giornale ufficiale di stato, _Le Moniteur Universel_ , rese
pubbliche le ordinanze lunedì 26 luglio, Adolphe Thiers, giornalista del
giornale di opposizione _Le National_ , pubblicò un richiamo a tutti i
parigini a rivoltarsi, firmato da quarantatré giornalisti:[45] "Il regime
legale è stato interrotto: è iniziato quello della forza... Che l'obbedienza
cessi di essere un dovere!"[46] Quella sera stessa, una grande folla si
asserragliò nei giardini del Palais-Royal, gridando "Abbasso i Borboni!" e "
_Viva la Costituzione!_ ". Quando la polizia riuscì a chiudere i cancelli dei
giardini, la folla si raggruppò nelle strade circostanti dove ruppe
l'illuminazione pubblica.[47]

La mattina successiva, il 27 luglio, la polizia compì un'incursione nella sede
dei giornali che avevano continuato a pubblicare malgrado il veto (tra cui il
_Le National_ ). Quando i manifestanti, che erano riusciti a rientrare nei
giardini del Palais-Royal, seppero di questo, iniziò una sassaiola contro i
soldati che aprirono il fuoco sulla folla. Alla sera la città era in rivolta e
i negozi furono saccheggiati. Il 28 luglio, i rivoltosi iniziarono ad erigere
barricate nelle strade. Il maresciallo Marmont, chiamato per porre rimedio
alla situazione, iniziò una controffensiva, ma già nel pomeriggio dovette
ritirarsi al Palazzo delle Tuileries.[48]

I membri della Camera dei Deputati inviarono una delegazione di cinque uomini
a Marmont, chiedendogli di ottenere dal re la revoca delle quattro ordinanze
emesse. Carlo dal canto suo rifiutò però qualsiasi compromesso e licenziò anzi
i suoi ministri nel pomeriggio, realizzando la precarietà della situazione.
Quella sera stessa i membri della Camera ritrovatisi nella casa di Jacques
Laffitte decisero che il trono sarebbe stato ceduto a Luigi Filippo d'Orléans.
Iniziò così la stampa di volantini con l'effigie di Luigi Filippo che vennero
fatti circolare in città. Sul finire del giorno, l'autorità del governo era
irrimediabilmente compromessa.[49]

Alcuni minuti dopo mezzanotte del 31 luglio, su consiglio del generale
Gresseau, Carlo X decise di lasciare Saint-Cloud e di cercare rifugio a
Versailles con la sua famiglia e la corte, con l'eccezione del duca di
Angoulême, che rimase con le sue truppe, e la duchessa di Angoulême, che era
alle terme di Vichy. Nel frattempo a Parigi, Luigi Filippo assumeva l'incarico
di Luogotenente Generale del regno.[50]

La strada per Versailles era piena di truppe disorganizzate e disertori. Il
marchese di Vérac, governatore del Palazzo di Versailles, incontrò il re prima
che il corteo reale entrasse in paese per avvisarlo del fatto che il palazzo
non si presentava sicuro, dal momento che la guardia rivoluzionaria,
indossante il tricolore, aveva occupato la _Place d'Armes_. Carlo X diede
quindi l'ordine di recarsi al Trianon. Erano le cinque di mattina.[51] Il
giorno successivo, dopo l'arrivo del duca di Angoulême da Saint-Cloud con le
sue truppe, Carlo X ordinò la partenza per il Castello di Rambouillet, dove il
gruppo giunse poco prima di mezzanotte. Nella mattinata del 1º agosto, la
duchessa di Angoulême, che si era precipitata verso la famiglia da Vichy dopo
il tracollo degli eventi, giunse anch'ella a Rambouillet.

Il giorno successivo, 2 agosto, Carlo X abdicò, eludendo suo figlio il delfino
in favore di suo nipote Enrico, duca di Bordeaux, che non aveva ancora dieci
anni. In un primo momento, il duca di Angoulême (il delfino) si rifiutò di
controsiglare il documento di rinuncia ai propri diritti sul trono francese.
Secondo la duchessa di Maillé, "vi fu un duro alterco tra padre e figlio.
Potevano sentire le loro voci nelle stanze a fianco". Infine, dopo venti
minuti, il duca di Angoulême rinunciò a essere Luigi XIX e, riluttante, firmò
la seguente dichiarazione del padre:[52]

“Caro cugino, sono così costernato dei mali che affliggono il mio popolo che
non posso fare a meno di volerli evitare. Per questo ho preso la decisione di
abdicare la corona in favore di mio nipote, il duca di Bordeaux. Il delfino,
che condivide i miei sentimenti, rinuncia anch'egli ai diritti in favore di
suo nipote. Sarà tua capacità, in quanto Luogotenente Generale del regno,
proclamare l'ascesa al trono di Enrico V. Successivamente, prenderai tutte le
misure necessarie per regolare le misure di governo per tutelare la minore età
del sovrano. Qui mi limito personalmente a stabilire questo fatto, per evitare
future e ulteriori angherie. Puoi comunicare le mie intenzioni ai corpi
diplomatici, e mi farai sapere quanto prima i risultati di questa
proclamazione.”[53]

Se il regno di Luigi XIX durò pochi minuti, quello di Enrico V durò appena una
settimana: Luigi Filippo infatti ignorò il documento e il 9 agosto venne
proclamato re dei Francesi dai membri della Camera.[54]

Quando divenne chiaro che una folla di 14.000 persone era pronta ad attaccare,
la famiglia reale lasciò il castello di Rambouillet e, il 16 agosto, si
imbarcò alla volta del Regno Unito su una nave provvista loro da Luigi
Filippo. Il primo ministro, il duca di Wellington, venne informato del fatto
che la famiglia sarebbe giunta in Inghilterra come privati cittadini
utilizzando degli pseudonimi; Carlo X venne chiamato "Conte di Ponthieu". I
Borboni vennero accolti freddamente dagli inglesi.[55]

Carlo X venne seguito poco dopo anche in Inghilterra dai suoi creditori dai
quali aveva ricevuto grandi somme di denaro durante il suo primo esilio. Ad
ogni modo la famiglia fu in grado di pagare questi debiti sfruttando il denaro
che la moglie di Carlo aveva depositato a Londra.[55]

I Borboni ottennero il permesso di risiedere al Castello di Lulworth nel
Dorset, ma poco dopo dovettero essere spostati al Palazzo di Holyrood presso
Edimburgo,[55] dove la principessa duchessa di Berry visse anche al Regent
Terrace[56]

Le relazioni di Carlo con la nuora diedero prova di non essere facili, dal
momento che la duchessa reclamava a sé la reggenza per suo figlio Enrico, che
l'abdicazione di Rambouillet, indipendentemente dal corso degli eventi,
avevano lasciato quale legittimo pretendente al trono. Carlo in un primo
momento le negò questa possibilità ma nel dicembre di quello stesso anno
decise invece di cedere alle richieste[57] una volta sbarcata in Francia.[56]
Nel 1831 la duchessa si spostò dalla Gran Bretagna ai Paesi Bassi e poi in
Prussia, in Austria ed infine a Napoli.[56] Avendo ottenuto un supporto
minimo, giunse a Marsiglia nell'aprile del 1832,[56] spostandosi poi in
Vandea, dove cercò di istigare una rivolta contro il nuovo regime, ma venne
imprigionata con grande imbarazzo del suocero.[57] Poco dopo avvenne il
rilascio e la duchessa sposò il conte Lucchesi Palli, un nobile minore
napoletano. In risposta a questo matrimonio morganatico, Carlo le proibì di
vedere i suoi figli.[58]

Su invito di Francesco I d'Austria, i Borboni si spostarono a Praga per
l'inverno 1832/33 e vennero alloggiati al Castello di Praga.[57] Nel settembre
del 1833, i Borboni si riunirono nuovamente a Praga per celebrare il
tredicesimo compleanno del duca di Bordeaux. Tutti si attendevano grandi
celebrazioni, ma Carlo X si limitò a proclamare la maggiore età del nipote. In
quello stesso giorno Carlo, pregato da Chateaubriand, incontrò la nuora che
risiedeva a Leoben, il 13 ottobre 1833. I figli della duchessa si rifiutarono
di incontrare la loro madre avendo saputo del suo secondo matrimonio. Carlo
rifiutò molte delle richieste che gli rivolse la duchessa, ma dall'estate del
1834 le permise nuovamente di rivedere i suoi figli.[59]

Con la morte dell'imperatore Francesco nel marzo del 1835, i Borboni
lasciarono il Castello di Praga, dal momento che il nuovo imperatore
Ferdinando era intenzionato ad usare la struttura per le proprie cerimonie
d'incoronazione. I Borboni si spostarono quindi dapprima a Teplitz, e quindi,
dal momento che Ferdinando volle continuare ad utilizzare per sé il Castello
di Praga, acquistarono il castello di Kirchberg. Lo spostamento della famiglia
in loco venne posticipato a causa dello scoppio di una epidemia locale di
colera. Nel frattempo, Carlo lasciò la Boemia per cercare un clima più
favorevole alla sua salute e si spinse per questo lungo la costa mediterranea
dei territori austriaci nell'ottobre del 1835. Al suo arrivo a Gorizia, nel
Regno di Illiria, prese egli stesso il colera e morì il 6 novembre 1836. La
popolazione della città drappeggiò a lutto le proprie finestre in segno di
rispetto. Carlo venne sepolto nella Chiesa dell'Annunciazione di Nostra
Signora, il Monastero di Castagnevizza diretto dai francescani, oggi a Nova
Gorica, in Slovenia.[60]

Carlo X, sostenitore della destra reazionaria rappresentò l'ultrarealismo
intransigente ed è tuttora preso a modello dall'ala oltranzista dei vari
movimenti monarchici francesi. Il pensiero politico di questo sovrano si
delinea in un'opposizione assoluta al costituzionalismo di matrice britannica.
Egli infatti riteneva privo di senso il concetto di un Re " _che regna ma non
governa_ " e disse più volte che piuttosto che fare " _il sovrano all'inglese,
dedito esclusivamente ai ricevimenti e ai bei vestiti_ " avrebbe preferito di
gran lunga l'abdicazione e l'esilio. Il Re, a suo avviso, non doveva essere un
mero simbolo come solitamente avviene nelle monarchie costituzionali, bensì il
perno decisionale cui convogliano i quattro poteri fondamentali dello Stato
(governo, parlamento, magistratura, esercito). Detti principi politici
contrastavano profondamente con quelli portati avanti dal ramo dei Borbone-
Orléans, che gli sarebbe succeduto al trono. La frattura dinastica tra i due
rami della casata si fece così per lungo tempo insanabile e si risolse solo
quando, in base alle Leggi Dinastiche e al Trattato di Utrecht (che impedisce
tuttora la riunificazione delle casate di Borbone-Francia e Borbone-Spagna),
l'eredità di entrambe si consolidò nel XX secolo in un solo ramo, quello dei
conti di Parigi, il cui attuale esponente è il pretendente al trono titolare
Giovanni d'Orléans.

Interessante segnalare che, durante il suo regno, Carlo X recuperò antichi
riti e tradizioni di origine medievale. Tra questi è da ricordare la
cosiddetta _cerimonia della guarigione_ , e cioè l'antichissimo rito della
taumaturgia reale. Questa cerimonia consiste nel portare innanzi al Re un
certo numero di malati. Il Re pone la mano sul capo o sulla parte malata della
persona, pronunciando la frase « _io ti tocco, Dio ti guarisca_ », recitando
quindi una preghiera. Carlo X, poco dopo l'ascesa al trono, esercitò questo
rito su circa 130 persone affette da scrofola. Da notare che si registrarono
parecchie guarigioni.

Altri progetti

