**Mari Yamazaki** (Tokyo, 20 aprile 1967) è una fumettista giapponese,
conosciuta per il suo manga seinen _Thermae Romae_.

Nata a Tokyo in una famiglia di artisti, si trasferisce in Europa a soli 14
anni, ospite di alcuni amici della madre musicista; ha vissuto dall'età di 17
anni in Italia, poi in Portogallo e Medio Oriente, soprattutto in Siria.

Consegue gli studi presso l'Accademia di Belle Arti a Firenze, e, dopo alcuni
anni di residenza a Padova, si trasferisce con il marito Beppi Chiuppani,
romanziere e saggista italiano, a Chicago.[1]

Inizia a disegnare fumetti nei primi anni 2000, raggiungendo una prima
notorietà con il manga Mōretsu! Italia Kazoku, una sorta di commedia
autobiografica ad episodi in cui l'autrice racconta, in modo auto ironico, la
propria esperienza di cittadina giapponese naturalizzata, il tutto tramite lo
stretto contatto con l'eterogenea famiglia del marito.

Ma è nel 2007 che la sua popolarità raggiunge l'apice quando pubblica il primo
volume di Thermae Romae, un manga storico che mescolando serietà e commedia
incentrata sulle avventure di un progettista di terme romane ritrovatosi per
magia nel Giappone contemporaneo, cui finirà per ispirarsi nella creazione
delle proprie opere.

È stata premiata in occasione del terzo Manga Taishō[2] e del premio alla
migliore storia breve in occasione del Premio culturale Osamu Tezuka 2010.[3]

Nonostante i numerosi riconoscimenti però, la notorietà della Yamazaki rimane
legata a stretto filo a Thermae Romae, di cui vengono prodotti un adattamento
anime in tre episodi nel 2010[4], e due film in live action, questi ultimi
interpretati dal famoso attore giapponese Hiroshi Abe.[5]

Nel 2017, per decisione del consiglio dei ministri, le è stato conferito
l'Ordine della Stella d'Italia, riservato a coloro che hanno svolto un ruolo
importante nella promozione della storia, della cultura e delle tradizioni
italiane nel mondo, prima mangaka ad ottenere tale riconoscimento.

