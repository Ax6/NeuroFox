**Napster** era un programma di file sharing creato da Shawn Fanning e Sean
Parker[1] e attivo dal giugno 1999[2] fino al luglio 2001. Si diffuse su larga
scala a partire dal 2000. Adesso è un servizio legalizzato a pagamento con una
prova gratuita di 30 giorni acquistato dalla Roxio.

Napster fu il primo sistema di peer-to-peer di massa e divenne disponibile
nell'estate del 1999. Tuttavia non era un peer-to-peer puro in quanto
utilizzava un sistema di server centrali che mantenevano la lista dei sistemi
connessi e dei file condivisi, mentre le transazioni vere e proprie avvenivano
direttamente tra i vari utenti. Questo è un sistema molto simile al
funzionamento dell'instant messaging. Tuttavia già esistevano dei mezzi
relativamente popolari che facilitavano la condivisione dei file, per esempio
IRC, Hotline e Usenet.

I sostenitori di Napster furono sconcertati quando fu messo sotto processo. Ad
essi sembrava che il file sharing rappresentasse la caratteristica principale
di Internet e consideravano Napster essenzialmente un motore di ricerca. Molti
notarono che qualsiasi tentativo di chiudere Napster avrebbe spinto gli utenti
ad utilizzare altri mezzi per lo scambio di file su internet, ciò che è
puntualmente avvenuto mediante software peer-to-peer come Kazaa, WinMX, eMule
e BitTorrent. Al contrario i _media_ descrivevano il servizio come se fosse un
sito web invece che un programma e questo faceva credere che Napster fosse
esso stesso un distributore di file musicali protetti da copyright, piuttosto
che un programma che facilitava la condivisione degli stessi.

Nel luglio 2001 un giudice ordinò ai server Napster di chiudere l'attività a
causa della ripetuta violazione di copyright. Il 24 settembre 2001 la sentenza
fu parzialmente eseguita. L'accordo prevedeva che Napster pagasse 26 milioni
di dollari come risarcimento per i danni del passato, per utilizzo non
autorizzato di brani musicali e 10 milioni di dollari per royalties future.
Per poter pagare queste parcelle, Napster tentò di convertire il servizio da
gratuito a pagamento. Un prototipo fu testato nella primavera del 2002, ma non
fu mai reso pubblicamente disponibile.

Il 17 maggio 2002 Napster venne acquistato da Bertelsmann AG per 8 milioni di
dollari. Secondo i termini dell'accordo il 3 giugno 2002 Napster chiese
l'applicazione della procedura concorsuale nota come "Chapter 11" (Capitolo
11) al fine di mettersi sotto protezione delle leggi degli USA. Il 2 settembre
2002 un giudice fallimentare bloccò la vendita a Bertelsmann imponendo a
Napster di liquidare i suoi _asset_ secondo le disposizioni contenute nel
"Chapter 7" che regolano i casi di fallimento negli USA. La maggior parte dei
dipendenti di Napster venne licenziata e il sito web chiuse affiggendo la
scritta: "Napster era qui".

Dopo la chiusura di Napster vennero prodotti diversi programmi peer-to-peer di
condivisione file, tra i quali Morpheus e Kazaa.

Nonostante il programma Napigator permettesse al software di Napster di
collegarsi con dei server non ufficiali, il server centrale utilizzato da
Napster divenne un obiettivo perseguibile legalmente in quanto su di esso
operava un'attività illegale, rendendo Napster colpevole di negligenza per non
aver effettuato i relativi controlli per evitarla. Altri sistemi ibridi come
KaZaA e Audiogalaxy sono stati colpiti dall'industria discografica, invece
sistemi peer-to-peer puri come Morpheus e LimeWire basati sul protocollo
Gnutella hanno dimostrato la difficoltà a chiuderli da parte delle major, a
causa della loro distribuzione su server decentralizzati.

Dopo l'offerta di 2,23 milioni di dollari alla Private Media Group, il marchio
Napster e il logo sono stati acquistati dalla Roxio, che ha rilanciato il
servizio di download di musica come _Napster 2.0_ , a pagamento.

Altri progetti

