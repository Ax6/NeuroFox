**Franco Bernini** (Viterbo, 5 giugno 1954[1]) è uno sceneggiatore e regista
italiano.

Nel 1978 si laurea in Filosofia presso l'Università degli Studi di Roma "La
Sapienza".

Dal 1987 ha scritto la sceneggiatura per numerosi film, tra i quali _Notte
italiana_ , _La lingua del santo_ e _A cavallo della tigre_ di Carlo
Mazzacurati, _Il portaborse_ e _La settimana della Sfinge_ di Daniele
Luchetti, _Sud_ di Gabriele Salvatores. Nel 1988 viene nominato agli European
Film Awards come miglior sceneggiatura per il film _Domani accadrà_ di Daniele
Lucchetti.

Nel 1997 debutta come regista per il cinema con _Le mani forti_ , con Claudio
Amendola e Francesca Neri. Bernini viene nominato al David di Donatello come
migliore regista esordiente, ed al Brussels International Film Festival come
miglior film europeo.[2] Il film partecipa al Festival di Cannes, nella
sezione _Semaine de la Critique_[3], ed ottiene la Grolla d'Oro per la
migliore sceneggiatura.[4]

Ha diretto vari film televisivi, come _Braibanti, un caso senza
precedenti_[5], _Sotto la luna_ , _Cuore di donna_ e _L'ultima frontiera_.

Ha diretto inoltre il documentario collettivo _Firenze, il nostro domani_[6] e
il mediometraggio _Vivere_ con Marco Paolini, evento speciale al Festival di
Venezia del 2001.[7]

Ha pubblicato, tra l'altro, la raccolta di racconti _Notti che valgono anni_
nel 1994, il racconto _Guerre di confine_ nella raccolta _Anticorpi_ nel 1997
e il romanzo _La prima volta_ nel 2005.[8] Nel gennaio 2017 pubblica il
romanzo "A Ciascuno i suoi santi".

Dal 2010 è docente di riferimento dei corsi di sceneggiatura del Centro
Sperimentale di Cinematografia di Roma.[9]

