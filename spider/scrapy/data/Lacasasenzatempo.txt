_**La casa senza tempo**_ è un film del 1943 diretto da Andrea Forzano con lo
pseudonimo di Andrea Della Sabbia. È un soggetto di tematica spionistica,
inizialmente girato come film di propaganda ma modificato per essere
distribuito nel 1945.

Vengono compiuti numerosi tentativi di prelevare importanti piani militari,
sugli studi e costruzione di un nuovo aereo, da parte di spie di una potenza
straniera. Dopo misteriosi avvenimenti e persone scomparse il nemico sarà
sconfitto.

Il film, girato a Tirrenia prima del 25 luglio 1943, causa accadimenti del
periodo, uscì nelle pubbliche sale solo alla fine del 1945.

All'origine si trattava di un soggetto di propaganda bellica, che fu poi
trasformato, con il rimontaggio e il ridoppiaggio, in un film dove il nemico
era altro. La necessità fu di rendere il film, girato nel 1943, durante il
fascismo, accettabile per un pubblico del 1945, a guerra finita ed a regime
caduto. Le manomissioni della pellicola rendono il film pieno di anomalie e
contraddizioni, nello svolgimento delle scene, all'origine il nemico forse gli
anglo-americani nella versione finale, diventano forse nazisti.

«La casa senza tempo è uno stravagante esempio di fantaspionaggio "giallo-
rosa" all'italiana realizzato in pieno conflitto mondiale. Il soggetto sembra
copiato da uno dei tanti film bellici americani degli anni '40 e non presenta
elementi di particolare originalità, né è aiutato dalla piatta regia di Andrea
Forzano. A parte la curiosità della vicenda e il fatto che nell'edizione
ridistribuita dopo la fine della guerra le spie nemiche da russe che erano
diventano naziste, il film si segnala per il cast che riunisce divi e popolari
caratteristi del cinema dei "telefoni bianchi".»

