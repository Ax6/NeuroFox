**Ottawa** (/ˈɔttawa/[1]; in inglese /ˈɑːtəwə/, in francese: /ɔtawa/) è la
capitale federale del Canada, situata sulla sponda meridionale del fiume
Ottawa, nell'omonima valle nella provincia dell'Ontario, al confine orientale
con la provincia del Québec. Per popolazione è la quarta città nazionale dopo
Toronto, Montréal e Calgary, se si esclude la popolazione della "Grande
Vancouver", ed è anche quarta come area metropolitana, insieme alla città di
Gatineau in Québec, situata sulla sponda settentrionale del fiume Ottawa. La
città è il risultato della fusione nel 2000 della vecchia città di Ottawa con
dieci municipalità limitrofe. Nel 2006 Ottawa contava 812.129 abitanti[2][3]
(1.146.790 nell'area metropolitana cittadina).

In Canada non esiste un distretto federale della capitale; Ottawa è pertanto
solo una municipalità all'interno della sua provincia. Ma, sebbene non
rappresenti un separato distretto amministrativo, è parte della _National
Capital Region_ , che include al suo interno oltre alla città anche la
municipalità di Gatineau. Ottawa è gestita da un consiglio cittadino formato
da 24 membri: 23 rappresentanti delle circoscrizioni più un sindaco. L'attuale
sindaco di Ottawa è Jim Watson, che è succeduto a Larry O'Brien il 25 ottobre
2010.

Ottawa è distante 400 km da Toronto e 200 km da Montréal[4].

La città basa la sua economia sulle attività dei ministeri, del governo
federale e del Parlamento del Canada, ma un consistente segmento della forza
lavoro è occupato nel settore dell'alta tecnologia e del turismo.

La regione di Ottawa è stata per lungo tempo abitata da popolazioni native che
facevano parte degli Algonchini, gli Ottawa (Odawa in algonchino) cui la città
deve il suo nome. Chiamavano il fiume Kichi Sibi o Kichissippi, che significa
"Grande Fiume".

Il primo insediamento europeo nella regione fu quello di Filemone Wright, che
avviò una comunità sulla sponda dell'attuale Québec nel 1800. Wright scoprì
che era possibile trasportare il legname per mezzo del fiume dalla Valle
dell'Ottawa fino a Montréal, e la zona ben presto si sviluppò grazie al
commercio del legname.

Negli anni successivi alla Guerra del 1812, oltre al ricongiungimento delle
famiglie dei militari presenti in città, il governo incentivò l'immigrazione,
soprattutto di irlandesi. Questi, insieme ai franco-canadesi del Québec,
rappresentarono il grosso dei lavoratori coinvolti nel progetto del Canale
Rideau e nel boom del commercio del legname.

La popolazione della regione crebbe in maniera significativa quando il canale
fu completato dal colonnello John By nel 1832. Il canale era destinato a
fornire un sicuro collegamento tra Montréal e Kingston sul Lago Ontario, by-
passando il tratto del fiume San Lorenzo sul confine con lo Stato di New York.

Nel 1828 la cittadina che conta circa 1000 abitanti prende il nome del suo
fondatore divenendo Bytown. Bytown diventerà presto il centro dell'industria
boschiva del Canada. Nel 1855 prende il nome attuale di Ottawa.

Il 31 dicembre 1857, la Regina Vittoria fece cadere su Ottawa la scelta sulla
città che sarebbe divenuta capitale della Provincia del Canada (i moderni
Québec e Ontario).

Le ragioni della scelta furono molteplici: Ottawa rappresentava l'unico
importante insediamento posto sul confine tra Canada Orientale e Occidentale
(Québec e Ontario), il che la rendeva l'ideale compromesso tra le due colonie
e i loro popoli, l'uno di lingua prevalentemente francese e l'altro di lingua
inglese. La Guerra del 1812 aveva poi dimostrato come fossero vulnerabili le
grandi città ad un attacco americano, in quanto poste tutte molto vicine al
confine, mentre Ottawa allora era circondata da una fitta foresta e
sufficientemente distante dagli Stati Uniti.

In più la città era posta quasi a metà strada tra Toronto e Québec (circa 500
km), e le sue piccole dimensioni rendevano meno probabile che si creassero
assembramenti di gente politicamente motivata che andasse a distruggere gli
edifici governativi, come era accaduto nel caso di precedenti capitali
canadesi. Il fiume Ottawa e il Canale Rideau rappresentavano poi un utile
collegamento verso Kingston e Montréal, senza per forza dover passare lungo il
confine con gli USA.

Gli originali edifici del Parlamento vennero distrutti da un incendio il 3
febbraio 1916. La Camera dei Comuni e il Senato vennero temporaneamente
trasferiti nella più recente costruzione del Victoria Memorial Museum,
l'attuale Museo di Scienze Naturali canadese, che si trovava a circa 1 km più
a sud. Un nuovo complesso fu completato nel 1922 con al centro una dominante
struttura in stile gotico conosciuta come la Peace Tower, che è diventata col
tempo un emblema della città.

Nel 2001, la vecchia città di Ottawa (nel 2005 si stimano 350.000 abitanti) è
stata unificata con i vicini sobborghi di Nepean (135.000 abitanti), Kanata
(85.000), Gloucester (120.000), Rockcliffe Park (2.100), Vanier (17.000) e
Cumberland (55.000), oltre alle municipalità rurali di West Carleton (18.000),
Osgoode (13.000), Rideau (18.000) e Goulbourn (24.000).

Il 22 ottobre 2014 Ottawa fu sede di un attentato terroristico al Parlamento
nel quale persero la vita un soldato dell'esercito, di guardia d'onore al
Monumento i caduti, e l'attentatore.

Con la riforma amministrativa del 2001 diversi comuni furono soppressi e
inglobati nella città di Ottawa.

Nell'area urbana principale confluirono gli ex comuni di Gloucester, Nepean,
Vanier, il villaggio di Rockcliffe Park e le comunità di Blackburn Hamlet e
Orléans. Nell'area di Kanata il comune di Kanata e il villaggio di
Stittsville. L'area di Nepean comprende anche Barrhaven. Dalla riva opposta
del fiume Rideau furono inoltre compresi nei nuovi confini cittadini Manotick,
Riverside South e Greely, situati sulla riva opposta del fiume Rideau.

Tra le sue maggiori attrazioni vi è senz'altro la cosiddetta collina del
Parlamento ( _Parliament Hill_ ), dove si riuniscono camera e senato, nonché
il quartiere centrale, conosciuto come _ByWard Market_. Ad Ottawa, ogni primo
luglio, si svolgono inoltre i festeggiamenti principali del _Canada Day_ , la
festa nazionale canadese, in cui si celebra la promulgazione della
costituzione del paese nordamericano.

Ottawa si trova esattamente al confine con la municipalità di Gatineau, nel
francofono Québec, da cui è divisa dal fiume che prende il nome della città
capitale, e assieme a cui supera il milione di abitanti; ciò si rispecchia
anche nella vita di tutti i giorni, con un forte bilinguismo che ne è
senz'altro un elemento particolarmente caratterizzante: anche se ufficialmente
Ottawa non è bilingue, la popolazione residente è per il 50% di madrelingua
inglese e per il 32% di madrelingua francese.

Ad oggi Ottawa si sta espandendo anche come importante metropoli commerciale e
direzionale, nonché nelle nuove tecnologie e nell'informatica, con la Corel
avente il proprio quartier generale proprio nella capitale.

Ottawa è sede di due università, la _Università di Ottawa_ e la _Carleton
University_.

Ad Ottawa ha sede la Library and Archives Canada che riunisce la biblioteca
nazionale e l'archivio di stato del Canada.

La città è servita dall'Aeroporto Internazionale di Ottawa-Macdonald-Cartier,
della stazione ferrovia Stazione di Ottawa e da una rete tranviaria denominata
O-Train.

Altri progetti

