**Giuseppe Sacco** (Napoli, 1º agosto 1938) è un economista italiano,
caporedattore di _The European Journal of International Affairs_[1][2][3].

Ha intrapreso molto precocemente la propria carriera di giornalista, scrivendo
cronaca nera per il quotidiano Paese Sera. Dopo la maturità classica, si
iscrive alla facoltà di Ingegneria. La sua vocazione sono in realtà i temi
politico sociali e quindi lascia ingegneria e si iscrive in Scienze politiche.
Si laurea nel 1961 con il massimo dei voti all'Università di Napoli, con una
tesi in "Prospettive di Sviluppo Economico e problemi demografici nell'Africa
del Nord ex-Francese", relatore il professor Francesco Compagna. Nel 1956 i
carri armati entrano in Ungheria: in Italia la sinistra si spacca tra
filosovietici e occidentali. Il dissenso tra comunisti e socialisti si fa
talmente aspro che anche la redazione di Paese Sera si spacca. Sacco lascia il
giornale e comincia a scrivere su _Nord e Sud_ , rivista mensile edita da
Mondadori, con sede a Napoli, specializzata nell'analisi dei problemi
riguardanti l'arretratezza economica del Mezzogiorno. Questa collaborazione
prosegue fino alla fine degli anni 80, quando il fondatore e direttore della
rivista, Francesco Compagna, muore e con lui la sua creatura editoriale. Sacco
dal 1958 aderisce alla Federazione Giovanile Repubblicana, ricoprendo cariche
importanti, per proseguire la militanza nel Partito Repubblicano Italiano
(PRI). Nei primi anni '60, comincia a collaborare con il settimanale _Il
Mondo_ fondato e diretto, a Roma, da Mario Pannunzio. Nella redazione di
questo raffinato giornale economico nacque l'idea del Partito Radicale, ma il
giovane studioso politico preferì restare nel Partito Repubblicano. I
dibattiti e le discussioni in quella redazione ricca di ingegni, e la
difficile scelta in favore del PRI, portano Sacco a mutare il suo modo di fare
giornalismo, con la stesura di articoli più sofisticati ed approfonditi dei
precedenti. D'altronde, il ruolo dello studioso all'epoca era quello di
scrivere corrispondenze dall'estero, considerato che stava frequentando l'
_École des hautes études en sciences sociales_ della Sorbona. A Parigi,
conosce il celebre sociologo Raymond Aron. Nello stesso anno, il 1962, diventa
consulente dell'Ufficio Europeo delle Nazioni Unite a Ginevra. A Parigi scrive
due importanti articoli, “Studenti a Parigi” (su _Nord e Sud_ ) e “La
ribellione del Quartiere Latino” (sul _Mondo_ ) che anticipano e spiegano le
ragioni di ciò che sarebbe successo nel maggio '68, rivelando una capacità di
analisi preziosa per la carriera successiva.

Negli anni successivi, vince una borsa di studio all'Istituto di Studi
Politici Internazionali di Milano (ISPI), ed una presso il Salzburg Seminar in
American Studies, e collabora stabilmente con il _Congrès pour la liberté de
la culture_ di Parigi. Nel 1968 consegue il diploma post-dottorale con una
tesi in "Politique de la science et régions arriérées d'Europe", relatore Jean
Gottmann. In questa ricerca affronta il tema dei fenomeni di sviluppo
economico fondati sull'alta tecnologia in due zone degli Stati Uniti: Boston-
Cambridge (la cosiddetta _Route 128_ ) e la futura Silicon Valley. All'ISPI
Sacco ha l'occasione di pubblicare un articolo sulla rivista “Relazioni
Internazionali”, del primo Trattato in materia di disarmo internazionale, "Il
Trattato dell'Antartico" del 1961, che inaugura l'era della distensione,
inaugurata dalla Presidenza Kennedy. La tesi di _diplôme_ dell'École des
Hautes Études di Parigi dà anche origine al volume _Il Mezzogiorno nella
politica scientifica_ , pubblicato nel 1967. Grazie a questo libro viene
chiamato ad insegnare con il ruolo di Professore, alla facoltà di Scienze
economiche di Siena. Sul piano istituzionale, questa ricerca è alla base della
decisione di modificare la Legge per il Mezzogiorno, grazie alla quale le
provvidenze a favore della creazione di impianti industriali nel mezzogiorno,
vengono estese ai laboratori di ricerca.

Nasce così la società di ricerca, l'Elasis, che affianca la nascita
dell'impianto industriale di Pomigliano d'Arco. Anche in seguito, l'Elasis è
un asset importante, al punto che nel 2009 ha consentito all'amministratore
delegato della Fiat, Sergio Marchionne, di convincere le autorità statunitensi
ad affidare all'azienda italiana il salvataggio della Chrysler.

Nel '76, con la nascita del primo governo di centro sinistra, Sacco viene
chiamato dall'allora Ministro del bilancio e della programmazione economica
Antonio Giolitti a collaborare alla redazione dell'unico piano di sviluppo mai
fatto nella storia d'Italia. In seguito, diviene consulente dell'ufficio studi
della Camera dei Deputati. A seguire, saranno avviati una serie di incarichi
internazionali su questioni di sviluppo economico. Le continue e lunghe
missioni all'estero gli consentono di conoscere direttamente realtà
internazionali dinamiche, accumulando materiale di prima mano per scrivere un
gran numero di articoli e saggi su temi di politica internazionale che trovano
spazio anche sui quotidiani _Il Giorno_ di Milano, _Il Messaggero_ di Roma e
su un gran numero di riviste estere ed italiane. In questo periodo, è ospite
come editorialista in molte di queste testate.[ _non è stato appena detto?_ ]

Dopo la crisi del petrolio del 1973, a Parigi, rappresenta l'Italia nel
Comitato Politiche di Sviluppo e nel Comitato sui mercati delle materie prime,
incontrando direttamente i rappresentanti dei principali paesi del Terzo
Mondo, anche produttori di petrolio, e dall'altro USA, CEE e Giappone. A
conclusione del negoziato, il Giappone propone di creare presso l'OCSE una
struttura permanente di studi previsionali sull'economia mondiale. A Sacco
viene offerto il ruolo di Direttore di Divisione, ruolo che ricoprirà dal 1975
al 1980. Nel 1978 pubblica il libro _La cooperazione industriale tra Italia e
paesi in via di sviluppo_.

Nel 1980, dopo una serie di incarichi presso la Banca Africana di Sviluppo ad
Abidjan e presso SGRRO e SHARAco, Dammam e Ryhad[ _non chiaro_ ] in Arabia
Saudita, rientra in Italia e aderisce al Partito Socialista Italiano, dove
assume la posizione di Responsabile Africa e Asia dell'Ufficio internazionale.
Nel 1983 accompagna il Presidente del Consiglio Bettino Craxi nella sua visita
di Stato al presidente statunitense Ronald Reagan.

Dal 1980 al 1983 ha inizio un'intensissima collaborazione con l' _Avanti_ ,
diretto da Ugo Intini, e dal 1980 al 1988 con la rivista mensile Mondo
Operaio.

Assume la direzione di _The European Journal of International Affairs_. Lord
Jenkins, nel frattempo diventato Chancellor dell'Università di Oxford, e
Rosario Romeo, rettore della Luiss, sono i primi ad accettare di entrare nel
comitato scientifico della rivista. È da questa posizione che Sacco assiste e
analizza la dissoluzione del blocco dell'Est. Grazie a questa rivista e alla
collaborazione con il _Commentaire_ di Parigi, entra in contatto con il
premier giapponese Nakasone, il Presidente della Repubblica Federale Tedesca
Richard von Weizsäcker e il segretario del PCUS Gorbaciov. A seguire, entrerà
nel Comitato Scientifico del Journal anche il Presidente della Deutsche Bank
Alfred Herrhausen, autore di un audace piano per la conversione graduale al
mercato delle economie dell'ex-blocco sovietico. Più tardi Herrhausen sarà
assassinato dalla _Rote Armée Fraktion_ , appena 25 giorni dopo la caduta del
Muro di Berlino. Quell'attentato in realtà resterà per molti un giallo,
considerate le modalità dell'esecuzione, facendo intravedere una nuova
strategia della tensione internazionale.

Negli anni 90, caratterizzati in Europa dall'esaurimento del progetto europeo
concepito all'indomani della Seconda guerra mondiale, in Italia crolla il
sistema politico basato sui partiti resistenziali. Sacco pone termine alla
pubblicazione dello European Journal e si dedica quasi esclusivamente
all'insegnamento in Italia e in Francia. Avvia un'intensissima collaborazione
con la rivista _Ideazione_ , che rappresenta un tentativo di ripensare il
liberalismo democratico nel nuovo contesto italiano. In quegli anni, segnala
con i suoi articoli le opportunità e i rischi legati alla scomparsa del
Partito Comunista Italiano e della Democrazia Cristiana, da un'ondata di
immigrazione senza precedenti, nonché in quello internazionale, dalla fase
della globalizzazione e del cosiddetto “unipolarismo americano”, e dal ritorno
della guerra, anche in Europa.

Insieme con alcuni articoli pubblicati su _Commentaire_ , su _Geopolitical
Affairs_ e su _Ideazione_ , pubblica a questo punto il libro _L'invasione
scalza_ , sul problema dell'immigrazione e sulle possibili politiche italiane
in questo campo, seguito da una corposa raccolta di saggi dal titolo _Critica
del nuovo secolo_.

A partire dal 1995 – riprende l'esperienza manageriale come CEO della società
EPPA-Italia, branca italiana della European Public Policy Advisor; si tratta
di una società internazionale di consulenza politico istituzionale,
specializzata in consulenza con le istituzioni europee e i grandi gruppi
globali trans-frontiera, che avevano già preso il posto delle vecchie società
multinazionali.

L'emergere sempre più rapido dell'Asia nell'economia mondiale e la grave crisi
americana a partire dal 2007 l'hanno portato negli ultimi anni a rivolgere il
proprio interesse alla Cina e agli Stati Uniti, anche grazie un programma
organizzato dal Salzburg Global Seminar, nato da una trasformazione del
Salzburg Seminar in American Studies. Per questa ragione, comincia lo studio
della lingua cinese.

Nel 2012 pubblica: _Batman e Joker, volti e maschere dell'America_ , vero e
proprio saggio su come gli Stati Uniti rappresentano se stessi e i pericoli
che li minacciano.

Dal 1980 al 2010 è professore ordinario alla Facoltà di scienze politiche
della Libera Università Internazionale degli Studi Sociali Guido Carli[4],
dove insegna Relazioni e sistemi economici internazionali, Sociologia dello
sviluppo e migrazioni internazionali. Dal 1981 al 1985 insegna, invece,
all'Università della Calabria e dal 1989 al 2000 all'Institut d'études
politiques de Paris.[5][6]

Nel 1998 è Visiting Professor on _European Studies_ all'Università di Tbilisi
in Georgia e nel 1995, al _Master of International Relations_ , Universidade
Federal de Recife, Brasile.

È stato anche visiting professor all'Università di Oxford (1978),
all'Università di San Francisco, all'Università della California a Los
Angeles, dal 1981 al 1982 è visiting professor alla Princeton University, e
all'Università Federale di Pernambuco.

Inoltre, all'inizio della sua carriera, dopo il primo incarico all'Università
di Siena (1969), dal 1970 al 1980, Sacco è professore ordinario di Economia e
politiche industriali all'Università di Firenze e dal 1973-1976 è _visiting
scientist_ al "Resources for the Future" del Brookings Institution e al
Massachusetts Institute of Technology.

I suoi interessi di ricerca sono focalizzati su Economia politica
internazionale, Sistemi economici mondiali e migrazioni
internazionali.[7][8][9][10]

Sacco ha scritto numerosi contributi su riviste internazionali, come _New
Society_ , _Géopolitique_ ,[11] _Preuves_ , _Commentary_ ,[12] _Internationale
Politik_ , _The International Spectator_ ,[13] _Commentaire_
,[14][15][16][17][18] _The Washington Quarterly_ ,[19] _Politica Exterior_
,[20] _Politique Etrangère_ ,[21][22] _Sociétal_ ,[23][24][25] _Outre-Terre_
,[26] _Limes_ ,[27] _The Wilson Quarterly_[28] e _Lettera Internazionale_.[29]
È membro del comitato editoriale e scientifico di _Limes_ ,[30] _Commentaire_
,[31] _Commentary_[32] e _Outre-Terre_. Inoltre, Sacco è autore o coautore di:

