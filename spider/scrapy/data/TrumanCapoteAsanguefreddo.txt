_**Truman Capote - A sangue freddo**_ ( _Capote_ ) è un film del 2005, diretto
da Bennett Miller, basato sulla vita dello scrittore statunitense Truman
Capote, in particolare sul lavoro di ricerca e approfondimento svolto
dall'autore in preparazione del suo romanzo _A sangue freddo_ , ultima opera
compiuta di Capote. Grazie a questo film Philip Seymour Hoffman vinse l'Oscar
al miglior attore nel 2006.

Kansas, 1959. Con i proventi della vendita dei diritti per il film sul libro
_Colazione da Tiffany_ , Truman Capote decide di dedicarsi per 6 anni alla
stesura di un _romanzo-documento_ , descrivendo con cinismo e freddezza
l'assassinio di un'intera famiglia di Holcomb. 4 dei 6 componenti dei Clutter
infatti furono sterminati da due assassini, quasi immediatamente catturati e
condannati alla pena capitale.

Capote, anche grazie all'aiuto dell'amica d'infanzia Harper Lee, ha accesso ai
verbali e alle foto delle indagini e riesce per lungo tempo ad avere contatti
con i due assassini, in particolare con Perry Smith, di origini irlandesi e
cherokee, ossessionato dalla cultura quanto spietato nella realtà. Capote apre
il lato umano dell'assassino, facendosi infine rivelare i reali fatti accaduti
quel giorno in Kansas.

Il romanzo porterà Truman Capote definitivamente nell'Olimpo dei grandi
scrittori d'America, ma allo stesso tempo critica e opinione pubblica faranno
nascere in lui molti dubbi esistenziali, che lo porteranno a non completare
mai più alcun libro.

L'anno seguente uscì un altro film che ripercorreva le stesse vicende, da
un'ottica leggermente diversa: si tratta di _Infamous - Una pessima
reputazione_ , di Douglas McGrath, con Toby Jones nel ruolo di Capote.

