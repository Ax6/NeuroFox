جمال عبد الناصر حسين

**Gamāl ʿAbd al-Nāṣir Ḥusayn** – o **Jamāl ʿAbd al-Nāṣir** , ma in Occidente
semplicemente **Nasser** – (IPA: [ɡæˈmæːl ʕæbdenˈnɑːsˤeɾ ħeˈseːn]) (in arabo:
جمال عبد الناصر حسين‎; Alessandria d'Egitto, 15 gennaio 1918 – Il Cairo, 28
settembre 1970) è stato un politico e militare egiziano, secondo Presidente
della Repubblica egiziana, dal 23 giugno 1956 al 28 settembre 1970.

Guidò il colpo di Stato repubblicano (1952) che abbatté la monarchia di re
Fārūq I. Venne nominato Primo ministro nel 1954. Tale momento segnò l'inizio
di una lunga gestione del potere che lo vide diventare Presidente dell'Egitto
dopo aver destituito il gen. Muḥammad Naǧīb.

È considerato una figura centrale nella storia moderna del Vicino Oriente
nella seconda metà del XX secolo. Nazionalizzò il Canale di Suez e respinse le
pretese di Francia e Regno Unito per continuare a controllare il Canale,
guadagnando un'altissima popolarità presso le masse arabe. Grande sostenitore
dell'anticolonialismo e del panarabismo, Nāṣer fondò con Jawaharlal Nehru e
Josip Broz Tito il Movimento dei paesi non allineati. Perse parte del proprio
prestigio dopo la sconfitta nella Guerra dei sei giorni contro Israele, ma
mantenne un ruolo chiave in tutti i successivi dialoghi tra le parti avverse.

In politica interna fu propugnatore del cosiddetto socialismo arabo, di un
forte interventismo statale nell'economia e grandi progetti industriali tra
cui la diga di Aswān, terminata nel 1970, anno della sua morte.

Gamāl ʿAbd al-Nāṣer incarna ancora oggi un simbolo di dignità araba a causa
dei suoi sforzi tesi al raggiungimento di una maggiore giustizia sociale,
mentre i suoi detrattori ne criticano l'autoritarismo, il populismo, le
violazioni dei diritti umani e l'incapacità di costruire istituzioni civili
durature.

Nato ad Alessandria d'Egitto il 15 gennaio del 1918 da una modesta famiglia
originaria di Beni Morr, un centro abitato poco distante da Asyūṭ (il padre
ʿAbd al-Nāṣer[1] era funzionario delle poste), il giovane Gamāl studiò per i
primi due anni ad Asyūṭ e per otto anni ad al-Khaṭāṭba (località sita a nord-
ovest del Cairo, presso il confine libico). All'età di otto anni, rimasto
orfano per la morte dell'amatissima madre, viene inviato al Cairo, presso lo
zio materno, Khalīl Ḥusayn, ma già nel 1929 torna dal padre, trasferito ad
Alessandria, che si era da poco risposato.

Nel corso dei suoi studi secondari superiori, come presidente del “Comitato
dei liceali”, partecipò all'attività politica nei ranghi dei nazionalisti, che
cercavano di ottenere l'indipendenza dal Regno Unito. Il 13 novembre 1935, nel
corso di una manifestazione, viene leggermente ferito da un colpo d'arma da
fuoco esploso da un gendarme britannico.

Nel 1937 entrò all'Accademia Militare Egiziana, dopo aver conseguito la laurea
in Giurisprudenza nell'Università del Cairo. Nel luglio 1938 ottiene i gradi
di sottotenente. Partecipò come ufficiale dell'esercito alla Guerra arabo-
israeliana del 1948.

La constatazione della manifesta impreparazione dell'esercito e del Paese
rafforzarono i suoi sentimenti repubblicani. Prese parte così ai dibattiti
all'interno dell'esercito, che sfociarono nella costituzione
dell'organizzazione segreta dei “Liberi Ufficiali” ( _al-Ḍubbāṭ al-Aḥrār_ ),
divenuta poi il modello di riferimento di quasi tutti i movimenti clandestini
filo-repubblicani del mondo arabo nel secondo dopoguerra (in Algeria, Siria,
Iraq, Tunisia, Yemen, Sudan e Libia).

Si sposò nel 1944 con Taḥiya Kāẓem, ebbero cinque figli: Hodā, Mona (che sposò
Ashraf Marwan), Khaled, ʿAbd al-Ḥamīd e ʿAbd al-Ḥakīm.

Nella notte fra il 22 e il 23 luglio 1952 la monarchia fu abbattuta da un
colpo di Stato promosso dal movimento Liberi ufficiali. Re Fārūq I fu
detronizzato e costretto il sabato 26 all'esilio.[2] Fu formato un governo
provvisorio; a guidarlo fu chiamato il generale Muḥammad Naǧīb, capo del
Consiglio del Comando della Rivoluzione egiziano (CCR), organismo di cui
Nasser era il vice. Il futuro _Raʾīs_ ssunse nel governo l'incarico nevralgico
di ministro dell'Interno.  
Naǧīb il 18 giugno 1953, a seguito della dichiarazione della Repubblica, ne
divenne il primo Presidente.

Nell'aprile 1954, Naǧīb fu però costretto a lasciare spazio all'" _uomo forte_
" del regime, il colonnello Gamāl ʿAbd al-Nāṣer, nominato primo ministro,
mentre un accordo firmato il 19 ottobre di quell'anno con il Regno Unito sullo
sgombero entro 20 mesi delle forze militari britanniche, pur protraendo la
presenza di tecnici nella zona del Canale di Suez, fu contestato
dall'organizzazione islamica dei Fratelli Musulmani. Ad essa il governo
rispose energicamente, cercando d'indurre l'organizzazione a destituire il
proprio capo, Ḥasan al-Hudaybī.

Nasser fu fatto oggetto il 26 ottobre di un attentato di cui furono incolpati
i Fratelli Musulmani. Due giorni dopo l'organizzazione fu sciolta d'autorità;
il 30 ottobre al-Ḥudaybī ed i maggiori dirigenti della Fratellanza furono
arrestati. Il 14 novembre il presidente Naǧīb fu destituito e posto agli
arresti domiciliari.[3] Sei dirigenti della Fratellanza furono condannati a
morte, ma al-Ḥudaybī vide commutata la sua pena nell'ergastolo.

Dopo l'adozione di una Costituzione repubblicana di ispirazione socialista con
partito unico il 16 gennaio 1956, Nasser, eletto il 23 giugno Presidente della
Repubblica ( _Raʾīs_ ), nazionalizzò il 26 luglio 1956 la Compagnia del Canale
di Suez (di proprietà franco-britannica). Questo dette modo al Presidente
egiziano di recuperare appieno l'indipendenza del paese ma fornì anche la
giustificazione per Francia e Regno Unito di organizzare un'operazione
militare congiunta contro l'Egitto, cui s'unì Israele che riuscì a condurre
una brillante operazione militare, in risposta alla minaccia di Nasser
d'impedire allo Stato ebraico il transito attraverso il Canale di Suez, che si
concluse con la rapida conquista dell'intero Sinai, da Rafah ad al-'Arīsh. il
31 ottobre truppe anglo-francesi bombardano Il Cairo, e il 5 novembre occupano
Port Saʿīd.

Bisogna osservare che la crisi di Suez comportò che le potenze democratiche
occidentali (prevalentemente Francia e Regno Unito) e gli USA, non reagissero
significativamente alla sanguinosa invasione sovietica dell'Ungheria che
raggiunse il culmine proprio nell'ottobre del 1956.

La guerra del 1956 fu interrotta dall'intervento congiunto sovietico-
statunitense, si disse con la minaccia addirittura di un intervento nucleare
su Londra e Parigi da parte dell'URSS, ma nulla fu fatto per impedire a
Israele di realizzare il suo progetto malgrado il suo esercito, guidato dal
genio tattico del generale Moshe Dayan, avesse proseguito nella sua rapida
avanzata dopo l'ordine dell'ONU di cessate il fuoco fra le parti. Il "cessate-
il-fuoco" entrò in vigore l'8 novembre, ed il 15 dello stesso mese, truppe di
pace dell'ONU giunsero nella zona di guerra.

A partire dal 1961, Nasser lanciò un vasto piano di nazionalizzazioni, che
rispondeva a un ambizioso disegno di sviluppo di un originale modello di
socialismo arabo. Rilevante fu il loro impatto sull'economia egiziana, che fu
totalmente pianificata: imprese e banche furono nazionalizzate, la proprietà
terriera ulteriormente frammentata e i grandi patrimoni privati espropriati.
Vennero introdotte riforme per creare un sistema di assistenza sanitaria,
rafforzare i diritti delle donne e introdurre un salario minimo, l'istruzione
gratuita e una riduzione dell'orario di lavoro.

Tuttavia, Nasser non riuscì a tradurre queste sue intuizioni in successi
concreti, la riforma agraria e il tentativo di industrializzazione dell'Egitto
basato su una sorta di capitalismo di stato, produssero infatti nel paese
soprattutto grossi scompensi.

Dopo aver partecipato alla Conferenza di Bandung del 1955, Nasser si avvicinò
alle posizioni neutraliste del Presidente jugoslavo Josip Broz Tito e del
Primo ministro indiano Jawaharlal Nehru, e con essi fondò sei anni dopo il
Movimento dei paesi non allineati, stabilendo forti legami tra i paesi del
terzo mondo, nel tentativo di trovare una via alternativa alla logica
"bipolare" prodotta dalla Guerra fredda.

Nasser intraprese una politica regionale tesa a promuovere una vasta
solidarietà tra tutti gli stati arabi: nel gennaio del 1958 la Siria pretese,
per rafforzare la sua sicurezza, di avviare immediatamente un processo di
fusione con l'Egitto, dando così origine alla Repubblica Araba Unita (RAU),
alla quale presto si aggiunse quella parte dello Yemen che, ad opera del
colonnello Sallāl, s'era ribellato all'Imam Yaḥyā e al suo successore Muhammad
al-Badr per costituire una repubblica nella zona di territorio sotto il
proprio controllo. L'Egitto intervenne militarmente al fianco delle forze
golpiste, mentre l'Arabia Saudita appoggiava le forze monarchiche;
l'intervento in Yemen si rivelò un grave errore politico per Nasser, poiché lo
costrinse a impegnare l'esercito in un logorante conflitto quinquennale.

L'Egitto di Nasser ebbe tuttavia un ruolo di primo piano in seno alla Lega
araba, utilizzando il conflitto contro Israele per realizzare una maggiore
unità economica e politica dei paesi arabi. La creazione dell'Organizzazione
per la Liberazione della Palestina (OLP) fu infatti ampiamente favorita dal
Presidente egiziano.

Nel settembre 1961 la Siria pretese però di recuperare la sua piena
indipendenza per l’eccessivo squilibrio di potere all'interno dell'unione e
l'Egitto, per esplicita volontà di Nasser, non prese alcuna misura per
impedirlo; la Siria si ritirò dalla RAU, il cui nome rimase all'Egitto per
altri dieci anni.

La "Guerra dei sei giorni" del 1967 fu ancor più devastante per l'Egitto e per
le sorti del nasserismo e della sua concezione panaraba. Alla testa di una
coalizione militare che, oltre all'Egitto, comprendeva la Siria e la
Giordania, ottenne il ritiro delle truppe interposte dell'ONU lungo il confine
israelo-egiziano e decise di bloccare i passaggi marittimi verso Israele.

Malgrado fosse stato ammonito da Tel Aviv che la chiusura alla navigazione
degli Stretti di Tiran avrebbe rappresentato un _casus belli_ , l'aviazione e
l'esercito egiziani si fecero cogliere il 5 giugno 1967 del tutto impreparati
nelle loro basi (con la distruzione in un solo attacco di 300 velivoli
militari, tutt'altro che in stato di allerta e posizionati a terra) dalle
forze armate israeliane guidate dal Capo di Stato Maggiore, generale Moshe
Dayan.

Israele, che aveva con grande determinazione scatenato il suo attacco e
conseguito i suoi obiettivi tattici e strategici, non ebbe alcuna difficoltà a
inglobare quanto restava della Palestina (Cisgiordania sotto amministrazione
giordana), le alture siriane del Golan e l'intera penisola del Sinai egiziana
mediante una rapidissima azione di accerchiamento, come pure la palestinese
Striscia di Gaza che l'Egitto amministrava con un suo Governatore militare dal
1948.

Riconosciuta la colossale sconfitta militare, Nasser rassegnò le dimissioni,
poi subito ritirate a seguito delle massicce pressioni dell'opinione pubblica
egiziana: centinaia di migliaia di sostenitori si erano riversati nelle piazze
arabe per manifestargli sostegno e rifiutare le sue dimissioni. Il Presidente
continuò infatti ad avere l'appoggio delle grandi masse di popolazione
egiziana, grazie al suo innegabile carisma.

Risale al 1967 la destituzione di ʿAbd al-Ḥakīm ʿĀmer, amico e compagno di
Nasser e primo responsabile dell'inadeguatezza della condotta militare
egiziana, che si suicidò subito dopo.

Malgrado un'iniziale simpatia di Nasser nei confronti degli USA, specialmente
dopo l'intervento di Eisenhower contro l'attacco militare anglo-francese nella
zona del Canale, la politica egiziana prese sempre più le distanze da
Washington a causa del rifiuto del Cairo di entrare a far parte di uno
schieramento anti-sovietico incentrato sul Patto di Baghdad composto da Iraq,
Turchia, Iran, USA e Gran Bretagna, cui gli USA replicarono creando gravi
difficoltà per il necessario finanziamento da parte del Fondo Monetario
Internazionale (FMI) al progetto esposto fin dal 1952 di costruire una diga
(Alta Diga, "al-Sadd al-ʿĀlī") ad Aswān, sul fiume Nilo, che avrebbe garantito
l'autosufficienza energetica ad un Paese povero di idrocarburi e che avrebbe
permesso di bonificare le terre ad ovest del Nilo, dalla depressione di al-
Qaṭṭāra (nord ovest egiziano) alle aree a sud di Aswān, per un totale di
diverse centinaia di migliaia di chilometri quadrati. Per reazione l'Egitto si
rivolse allora all'Unione Sovietica che, cogliendo la favorevole opportunità
politica e strategica, finanziò la gigantesca operazione.

Nasser riuscì in qualche misura a raddrizzare la situazione grazie ad
imponenti rifornimenti di armi sovietiche e all'avvio nel luglio del 1969 di
una "guerra d'attrito" con Israele che mantenne vivo lo spirito patriottico e
nazionalistico egiziano.

Ciò nondimeno l'esperienza nasseriana era ormai segnata dalla catastrofe
militare e politica del 1967 ed anche il dibattito interno – che pure era
inizialmente stato molto vivace – fu sempre più mal sopportato dal regime che,
negli anni precedenti, aveva provveduto a soffocare qualsiasi tipo di
opposizione, specie quella rappresentata dalla sinistra comunista (il
socialismo nasseriano aveva un'anima profondamente anti-marxista) e dai
Fratelli Musulmani, dei quali un esponente di spicco, Sayyid Quṭb, venne
arrestato il 9 agosto 1965 e giustiziato al Cairo il 29 agosto 1966. L'arresto
di Quṭb rappresentò il momento culminante di una seconda ondata repressiva
contro la Fratellanza a causa della sua implacabile ostilità al progetto
nasseriano di cambiamento della società egiziana. Nasser fece arrestare,
torturare e impiccare un numero imprecisato di militanti (secondo i Fratelli
Musulmani alcune decine di migliaia), detenuti per anni in prigioni e in campi
di concentramento costituiti appositamente nel deserto, tanto da indurre molti
di loro a cercare rifugio in Arabia Saudita.

Intanto l'intensa attività politica e il fumo avevano profondamente minato la
salute del _Raʾīs_ : al diabete, diagnosticato nel 1960, si erano aggiunti
l'arteriosclerosi, l'ipertensione e altri problemi cardiaci. Mentre si trovava
a Mosca per cure mediche nel maggio del 1970, venne persuaso ad accettare la
proposta di tregua statunitense per la guerra d'attrito.

Il 27 settembre 1970, Nasser riunì urgentemente al Cairo i leader arabi per
trovare una soluzione al conflitto noto come Settembre nero in Giordania. La
conduzione dell'estenuante maratona negoziativa, complessivamente riuscita,
fra Re Husayn di Giordania e il leader dell'OLP Yāsser ʿArafāt, fu la sua
ultima fatica politica.

Il giorno successivo, morì improvvisamente nella residenza presidenziale per
un attacco cardiaco. La notizia venne accolta con estremo cordoglio in tutto
il mondo arabo, dove la sua figura aveva raggiunto un valore emblematico, e al
suo funerale al Cairo partecipò una folla commossa di cinque milioni di
persone[4] nonché tutti i capi di Stato arabi (meno il re saudita Fayṣal).
Durante il passaggio del carro funebre, issato su un affusto di cannone, non
mancarono disordini ed eccessi: furono almeno una cinquantina i morti tra la
gente che voleva a tutti i costi toccare la bara per ingraziarsi la
benedizione del defunto.[5]

Venne sepolto nella moschea al-Naṣr, da allora ribattezzata moschea ʿAbd al-
Nāṣer.

Alla Presidenza della Repubblica salì il vicepresidente Anwar al-Sādāt, che
con Nasser aveva fatto parte del movimento dei "Liberi ufficiali".

Gamāl ʿAbd al-Nāṣer ha scritto vari libri che espongono i suoi punti di vista
sull'Egitto e sulla situazione internazionale che lo coinvolgeva:

Altri progetti

