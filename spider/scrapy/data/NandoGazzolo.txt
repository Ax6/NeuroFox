**Nando Gazzolo** , all'anagrafe **Ferdinando Gazzolo** (Savona, 16 ottobre
1928 – Nepi, 16 novembre 2015), è stato un attore e doppiatore italiano.

Figlio dell'attore e doppiatore Lauro Gazzolo e dell'annunciatrice radiofonica
Aida Ottaviani Piccolo, fratello maggiore dell'attore Virginio Gazzolo e padre
di tre figli, uno dei quali è l'attore Matteo Gazzolo.

Dopo il suo esordio alla radio debutta in teatro a vent'anni, nel 1948, con
Antonio Gandusio e raggiunge il successo nell' _Antonio e Cleopatra_ allestito
da Renzo Ricci nel 1951.

Nel 1954 interpreta Orazio nell' _Amleto_ , messo in scena da Vittorio Gassman
e Luigi Squarzina con il Teatro d'Arte Italiano. Oltre che nel teatro, dalla
metà degli anni cinquanta lavora per il doppiaggio e negli anni seguenti
intraprende una brillante carriera televisiva. Con la televisione conquista
una più vasta popolarità legando il suo volto e la sua straordinaria voce
all'interpretazione di numerosi sceneggiati quali _Capitan Fracassa_ nel 1958,
_La cittadella_ nel 1964 e _La fiera della vanità_ nel 1967, diretti da Anton
Giulio Majano.

L'esordio nel cinema è nel 1961 con il film storico _Costantino il Grande_ ,
cui seguiranno altri ruoli cinematografici. Intenso è il lavoro nel doppiaggio
cinematografico prestando la voce a interpreti prestigiosi tra i quali David
Niven, Michael Caine, Frank Sinatra, Yul Brynner, Marlon Brando, Robert
Duvall, Donald Sutherland, Laurence Olivier, Clint Eastwood, Louis Jourdan,
Henry Fonda e altri. Nel 1963 è la voce narrante de _Il mulino del Po_ ,
sceneggiato televisivo di Sandro Bolchi.

Nel 1968 è il protagonista della serie televisiva italiana _Sherlock Holmes_.
Nel 1971 è Thomas nello sceneggiato _I Buddenbrook_ di Thomas Mann, con la
regia di Edmo Fenoglio.

Negli anni settanta ha partecipato al famoso programma televisivo
pubblicitario Carosello in tre serie: prestando la sua voce nell'episodio
pubblicitario a favore del Gruppo Finanziario Tessile, tra il 1972 e il 1976;
negli episodi _Poesie di tutti i tempi_ e poi _Tradizione cliente_ , andati in
onda in più cicli tra il 1965 e il 1976, per pubblicizzare l'Amaretto di
Saronno dell'Illva, e ne _Il primo anno di vita_ (voce) per la Società del
Plasmon, nel 1970.[1]

Negli anni ottanta partecipa come narratore ai _Raccontastorie_ , raccolta di
fiabe per bambini lette da attori e doppiatori italiani.

Parallelamente al suo lavoro in televisione ha continuato a recitare in
palcoscenico in un repertorio di teatro soprattutto classico, diretto da
registi come Walter Pagliaro, Mario Ferrero, Dario Fo, Orazio Costa, Gabriele
Lavia, Giorgio Albertazzi e Sandro Sequi. Tra gli allestimenti teatrali
memorabile (ma contrastato) quello nel 1976 della commedia di Dario Fo _Chi
ruba un piede è fortunato in amore_.

Oltre alle pièce teatrali, ha letto opere di poeti come D'Annunzio, García
Lorca, Leopardi, Neruda, Montale, Pascoli, Pasolini, Quasimodo, Saba,
Ungaretti. Dal 2002 lavora alla realizzazione di una collana di CD contenente
una vasta selezione di brani di prosa e poesia. Tra gli ultimi lavori a
teatro, _Sul lago dorato_ di Ernest Thompson nel 2003, _Servo di scena_ di
Ronald Harwood nel 2006 e _Il burbero benefico_ di Goldoni nel 2007.

Nando Gazzolo muore il 16 novembre 2015 in una clinica di Nepi, dove era
degente da una settimana, all'età di 87 anni. «Gazzolo era ricoverato - spiega
la famiglia - per il complessivo aggravarsi delle condizioni in seguito anche
a una frattura del femore di cinque anni fa»[2].

Altri progetti

