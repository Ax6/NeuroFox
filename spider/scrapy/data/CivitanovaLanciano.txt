Il **quartiere Civitanova** (detto anche _Sacca - Civitanova_ perché accorpa a
sé il rione Sacca) è uno dei quattro quartieri storici di Lanciano. Esso, di
antiche origini medievali, risale all'VIII secolo, come dimostra la cinta
muraria delle Torri Montanare, restaurate poi dai Normanni. Il monumento
simbolico è la Chiesa di Santa Maria Maggiore, storica sede della cattedra
vescovile.

Il quartiere è compreso tra viale Silvio Spaventa (Torri Montanare), corso
Garibaldi (Santa Maria Maggiore) e corso Cavour. Facilmente raggiungibile
dalla via delle Torri o dalla piazza Plebiscito, salendo le storiche scale
gradoni (XV secolo) dalla via Corsea (sotto il monumento ai caduti).

Le prime costruzioni (Torri Montanare), risalgono al XI secolo: ossia
fortificazioni longobarde per impedire invasioni dalle vie della Majella. Sul
colle Selva, dove si trova il quartiere, esisteva un tempio pagano,
successivamente convertito in luogo cristiano: la chiesa di Santa Maria
Maggiore, mentre alle sue pendici sorgeva la Fontana Grande di Civitanova,
costruita nel III secolo, ma rimaneggiata nel 1825. Nel 1191 si attestano
presenze di famiglie ebree, che contribuirono alla costruzione di altri
monumenti, e all'ampliamento del nucleo già presente. Esse vennero esiliate
infatti da Napoli, con la condanna di vivere in una città senza blasone e
senza riconoscimento autoritario.

Essendo nato prevalentemente come rione fortificato, rappresentato dalle
Torri, aveva il controllo di tutto il fosso di Santa Maria dei Mesi e di
Frisa, presso cui passava il tratturo per Ortona. Nel XV secolo Alfonso
d'Aragona si adoperò, precisamente intorno al 1452, per la continuazione della
costruzione di una nuova cinta muraria, collegata alle torri Montanare,
affinché si estendessero fino al rione Borgo, separato fino al 1879 da
Civitanova dal fosso Malavalle. Sempre in questo periodo fu costruito il
Palazzo Arcivescovile sopra una preesistente costruzione non più adeguata per
la sede della Diocesi Frentana. Il palazzo fu inaugurato, con la
ricostituzione della diocesi, il 27 giugno 1515. In questo fattore la storica
cattedrale lancianese di Santa Maria Maggiore fu spostata nel vecchio Oratorio
di Santa Maria del Ponte, all'estremo confine della città vecchia, che iniziò
a subire restauri affinché potesse essere la cattedrale rappresentante della
città. Intorno al 1662 la situazione igienica del rione era al collasso e
scoppiò una grave pestilenza che mieté numerose vittime.

Nel XVIII secolo, con la costruzione di palazzi signorili, il rione Civitanova
si unì al piccolo borgo di Sacca, lasciando il settore inferiore, all'orlo del
fosso Malavalle, alle famiglie ebraiche. Nella prima metà dall'800 si approvò
un progetto di riqualificazione urbanistica e risanamento del centro storico,
con l'abbattimento parziale delle mura e delle porte (il quartiere ne aveva
due), per favorire la costruzione di nuove abitazioni. Tuttavia i propositi
non furono soddisfacenti, e le mura furono abbattute per nulla. Inoltre la
chiesa antica che sorgeva presso le torri Montanare, fu chiusa con l'editto di
Gioacchino Murat, diventando un carcere, tristemente noto in zona come "Lu
Sanda GGiuvìne", in riferimento al nome della chiesa dedicata a Santa Giovina.
Nel 1879 ci fu un illuminato piano di risanamento del quartiere, messo in atto
dall'architetto Filippo Sargiacomo, che si occupò di prosciugare la palude del
Malavalle (oggi Malvò), per collegare meglio il rione alla piazza Plebiscito,
e il corso Garibaldi al quartiere del Borgo.

Nel '900, nel rione nacque il famoso pittore Federico Spoltore, mentre dal
1924 iniziò un esodo da parte delle classi più influenti della città del
rione, per il trasferimento nel moderno tratto in costruzione del corso Trento
e Trieste. Il 6 ottobre 1943, tra le Torri e l'ingresso al viale dei
Cappuccini si combatté la battaglia tra nazisti e giovani lancianesi,
commemorati come i "Martiri ottobrini". Negli anni '60 tornò come sempre in
questione il problema del sovraffollamento del quartiere, nonché la presenza
di numerose famiglie ebree e rom, che causavano non pochi disagi. Con il piano
di costruzione di nuovi quartieri moderni, come Santa Rita e Olmo di Riccio il
problema in parte fu risolto, e con la nascita negli anni '90 di associazioni
culturali e con l'apertura nel palazzo arcivescovile del Museo Diocesano, la
situazione attuale è nettamente migliorata. Infatti, nel percorso turistico
del centro storico lancianese, il complesso del quartiere Civitanova-Sacca
risulta essere il settore più grande e più ricco al livello artistico della
città.

Il quartiere Civitanova è il secondo più ricco della città, assieme al
quartiere Lancianovecchia, ossia della vecchia Anxanum romana, rimaneggiato
completamente nel Medioevo. Esso si estende pe tutto il colle Selva attraverso
una via: Corso Garibaldi, che parte da Largo dell'Appello (ove sono le Torri e
la chiesa di Santa Giovina), giungendo dietro Santa Maria Maggiore, fino ad
entrare nel quartiere Sacca, davanti la chiesa di San Nicola e San Rocco. Una
seconda via: Corso Cavour, immette nelle abitazioni popolari, e tra il Palazzo
De' Giorgio (sede del Museo civico di Lanciano), e della Casa-natale di
Federico Spoltore (noto pittore lancianese). Fino ai primi anni del 1920 (con
la creazione di Piazza Garibaldi) il quartiere Civitanova era separato
nettamente dalla piazza Plebiscito (centro della città), a causa della
depressione tra i due colli. Tra Civitanova e il quartiere Borgo, inoltre, vi
è un'intercapedine, chiamato Largo del Malvo', dove sono costruiti alcuni
palazzi gentilizi del Cinquecento.

Durante l'estate le torri vengono usate per rassegne cinematografiche,
concerti o spettacoli di vario genere.

Nel XVI secolo, con il fermento urbanistico che caratterizzò il quartiere
Civitanova soprattutto dal 1515, quando vi si stanziò il nuovo Arcivescovado,
la chiesa fu oggetto di ulteriori operazioni. Con le trasformazioni del 1540
l'assetto della chiesa gotica venne completamente stravolto, con
l'abbattimento della navata sinistra per lasciare spazio ad una grande navata
centrale, il cui ingresso era rivolto verso il campanile; la navata centrale
fu trasformata in navata laterale, mentre dalla navata destra si ricavarono le
cappelle. La facciata monumentale del Petrini venne affiancata da un nuovo
prospetto, il cui coronamento orizzontale fu posto in corrispondenza di quello
già esistente, con rosone e portale in corrispondenza della nuova navata. Subì
modifiche anche l'interno, con un rivestimento ad intonaco e con la dotazione
di elementi ornamentali di carattere tipicamente rinascimentale.

Aperto al pubblico nel 2002 da Mons. Carlo Ghidelli, il museo diocesano è
stato frutto di una minuziosa ricerca di opere antiche, a cura di Mons. Enzio
d'Antonio[4], presso la sede arcivescovile e le varie chiese di Lanciano,
alcune delle quali sconsacrate da secoli.

Il museo si trova all'interno del _palazzo del Seminario_ , edificio del XVII
sec. sede degli uffici della Curia, della Biblioteca e dell'Archivio Storico
Diocesano. È diviso in nove sale secondo un innovativo ordine tematico e
raccoglie una notevole raccolta di opere d'arte, risultato di un certosino
lavoro di restauro, legate al culto cristiano e datati dal XIII sec. al XIX
sec.

Particolarmente presente nel popolo lancianese è la devozione mariana,
testimoniata da innumerevoli ex voto, quadri e gioielli in oro e pietre
preziose donati alla Madonna del Ponte, protettrice della città, tutti datati
tra il XVII e il XX sec. Alla venerazione per la Madonna sono infatti dedicate
le prime due sale contenenti, oltre agli ex voto, statue lignee del XIV sec. e
del XV sec[5].

La facciata principale, su via Federico Spoltore, porta i segni dell'unione di
due edifici, diversi per tecnica costruttiva e per lessico architettonico.
L'edificio si Via Garibaldi è più antico, caratterizzato per la presenza di
aperture prive di partiti architettonici, e di murature, rinforzate on
contrafforti a scarpata in alcuni lati. Sono realizzate con pezzi di recupero,
come ciottoli e pietre di vario genere che ne caratterizzano l'aspetto.
L'innesto tra i due edifici è segnato da una diastasi sulla muratura e dal
volume verticale che superando il cornicione di coronamento, si alza a guisa
di altana. La parte più recente del palazzo è interamente realizzata in
mattoni, arche nei partiti architettonici, presenta una scansione orizzontale
in tre livelli. Il settore inferiore è trattato ad imitazione di un bugnato a
fasce ed è aperto da quattro portali arcuati, di cui quello laterale, in
corrispondenza dell'altana, rappresenta l'ingresso principale. L'edificio
inoltre è impreziosito da uno stretto ordine di paraste con trabeazione. Al
primo piano si aprono quattro finestre, coronate da timpani curvilinei, e al
piano superiore tre balconi e una finestra, posta in corrispondenza del
portale principale, a terminazione orizzontale con cornici aggettanti. Le
modanature della aperture e del cornicione sono interamente realizzate con
mattoni sagomati.

L'edificio ha uno sviluppo rettangolare, tagliato in due da un vicolo
parzialmente coperto accessibile dalla strada Il prospetto principale, su
corso Garibaldi, ha una cortina in mattoni faccia vista su cui spiccano le
paraste, intonacate, che ne serrano gli angoli e sottolineano la campata
centrale. Al pian terreno l'ordine è posto su alti piedistalli; i due livelli
superiori sono invece compresi da un ordine gigante. Le cinque campate che
articolano la facciata portano ciascuna, al pian terreno, un portale
d'ingresso inquadrato da un arco a tutto sesto in bugnato di mattoni. Sopra le
arcate corre un'alta cornice marcapiano su cui si impostano finestre
rettangolari, con cornice su mensole, alternate a balconi nella prima e quinta
campata. L'ultimo livello è caratterizzato dalla presenza di una lunga fila di
balconi, conclusi da un cornicione aggettante.  
Di grande originalità sono le ringhiere, a geometria rettilinea o curvilinea.
All'edificio è accorpata, nella parte posteriore, un'alta torretta a base
quadrata, raggiungibile dal vicolo di accesso sul prospetto principale.

Il blocco a destra, su piazza Garibaldi, è stretto e profondo e si sviluppa su
cinque livelli, inquadrati per tutta l'altezza da lesene, variamente trattate,
su cui corrono le fasce d'innesto delle balconate su mensole, al primo livello
occupanti l'intera larghezza del prospetto, poi via via ridotte fino al quarto
livello. L'ultimo piano, leggermente arretrato rispetto al profilo del
prospetto, è occupato da un'altana di gusto liberty, caratterizzata dalla
presenza di una ringhiera in ferro battuto articolata da colonnine, in ferro
anch'esse, che sostengono la tettoia su travi metalliche soprastante. Sul
terrazzo si aprono tre finestre contigue, di cui la centrale è larga il doppio
delle altre, separate da lesene scanalate con capitelli e architrave decorata
con medaglione scolpiti. Il blocco edilizio centrale si sviluppa su tre
livelli: la maggiore estensione in larghezza del prospetto consente qui la
presenza di tre aperture per piano, del resto identiche per trattamento e
motivi decorativi a quelle del blocco adiacente. L'aggiunta di un altro corpo
edilizio, trattato ad intonaco e con aperture del tutto incongrue rispetto al
contesto, è certamente operazione recente, condotta con poco rispetto per
l'insieme e assai poco elusa dall'accorgimento di costruirlo arretrato
rispetto al filo della facciata e delle pareti contigue.

La facciata principale si presenta intonacata tranne che nelle paraste
angolari, nelle cornici marcapiano e nelle mostre delle finestre, lasciate in
mattoni faccia vista. Una cortina di mattoni fa anche da sfondo al primo
livello della campata centrale, caratterizzato da un interessante portale a
tutto sesto, con un profilo concavo realizzato mediante conci di pietra
sagomata, assemblati secondo un gioco di pieni e vuoti e contornati da un
motivo decorativo ad ovoli dorati. A chiudere l'arcata del portale è una
robusta chiave in pietra, dal profilo mistilineo, che fa da mensola principale
di sostegno della balconata superiore, ripetuta, in dimensioni ridotte, anche
al secondo livello.

Il palazzo si presenta come un blocco unico, coperto da un tetto a padiglione
da cui emerge un volume a base quadrata, a guisa di torre, destinato a portare
il corpo scala. I fronti sono interamente in mattoni faccia vista, utilizzati
sia per le murature che per i partiti architettonici. La facciata principale è
scandita orizzontalmente in tre livelli, e presenta un impaginato di pieni e
vuoti perfettamente simmetrico. Al piano terra si aprono tre portali: quelli
laterali hanno una struttura architravata, coronata da una cornice aggettante
sorretta da mensole inginocchiate; quello centrale, con l'ingresso principale,
è caratterizzato da un fornice arcuato, con rosta in ferro battuto, inquadrato
da un ordine dorico di colonne isolate che sorreggono una trabeazione con
architrave a fasce e fregio decorato da una teoria di mensole, poste a
sostegno della balconata del primo piano. Ai piani superiori si aprono
finestre con stipiti e architravi in mattoni, coronati da una cornice su
mensole. La facciata posteriore, serrata ai cantonali da larghe paraste di
ordine dorico, presenta una scansione orizzontale in quattro livelli, con
quattro ordini di aperture in cui si alternano finestre, balconi su mensole e
balconi cosiddetti “alla romana.” Le aperture dell'ultimo piano sono
arricchite da timpani curvilinei in mattoni sagomati secondo modanature
classiche.

Al primo livello due lesene angolari in bugnato sono affiancate da altre due
in corrispondenza delle colonne sottostanti. L'ultimo livello presenta un
lungo balcone che copre l'intera facciata, con apertura dalla cornice
geometrica. Casa turrita di via Valera: si tratta di un edificio in muratura
scarpa, con bastioni alla base, a pianta quadrangolare che si innalza a torre.
Probabilmente faceva parte della cinta muraria medievale.

Il quartiere Sacca si formò su Colle Selva tra il 1050 e il 1153, risultando
la parte più antica dell'intero complesso Civitanova-Sacca. Era così chiamato
perché vi si raccoglievano i dazi che i latini chiamavano "saccus", la cui
dogana si trovava presso Porta San Nicola, oggi scomparsa. L'esigenza di
creare un luogo di difesa nella zona cittadina rivolta verso Ortona, dove
passava anche il tratturo, e verso l'antica via di accesso ad _Anxanum_ , rese
necessaria la nascita di questo quartiere. Dato il passaggio frequente dei
mercanti e viandanti per l'importanza delle grandi Fiere lancianesi, il rione
si popolò di genti di varie etnie, specialmente quelle balcaniche, dette anche
"schiavoni", ma anche ebrei, stanziati in un ghetto presso Lancianovecchia. A
conferma di tale forte presenza di questa minoranza è stata l'istituzione nel
2013 della parrocchia dei Santi Sergio e Bacco nella settecentesca chiesa
della Madonna degli Angeli.

Il quartiere è collegato alla Civitanova, ed inizia immediatamente dopo la
chiesa di Santa Maria Maggiore. I monumenti che lo caratterizzano sono la
chiesa di Santi Nicola e Rocco e il Ponte dell'Ammazzo.

Elemento di interesse artistico è il portale in pietra trecentesca, con arco a
tutto sesto, con davanti alla lunetta San Nicola di Bari benedicente. Altro
elemento è una bifora superstite sul secondo settore del campanile.  
La chiesa ha pianta rettangolare con un ingresso monumentale laterale ad arco
ogivale, posto su via Garibaldi, mentre l'antico ingresso romanico è su un
vicolo interno. L'interno a tre navate è stato profondamente modificato in
stile neoclassico con i restauri di Filippo Sargiacomo e conserva poco
dell'antico splendore, avendo di interesse alcune statue sacre in legno e un
battistero ligneo a pianta ottagonale. Alcune tele settecentesche, tra le
quali la _Vergine Addolorata_ di un anonimo napoletano.  
La chiesetta di San Rocco è affiancata a San Nicola, e risale al XVIII secolo,
con la facciata neoclassica in mattoni faccia vista rifatta da Sargiacomo, su
modello della Trinità dei Monti di Roma.

