**Eduard Shevardnadze** (in georgiano: ედუარდ შევარდნაძე?; in russo: Эдуа́рд
Амвро́сиевич Шевардна́дзе?, traslitterato: _Ėduard Amvrosievič Ševardnadze_ ;
Mamati, 25 gennaio 1928 – Tbilisi, 7 luglio 2014) è stato un politico
sovietico proveniente dalla Georgia.

A lungo funzionario del PCUS, nella cui emanazione georgiana prestò servizio
anche segnalandosi per la lotta contro la corruzione e il mercato nero dei
beni di consumo, emerse a livello nazionale a metà degli anni settanta con
l'entrata nel comitato centrale del PCUS e successivamente - nel periodo di
_glasnost'_ inaugurato dal segretario del Partito Michail Gorbačëv \- con la
nomina a ministro degli esteri dell'URSS. In tale veste condusse i dialoghi di
disarmo con la presidenza degli Stati Uniti ed ebbe un ruolo diplomatico nella
fine della guerra in Afghanistan. Dopo lo scioglimento dell'URSS e
l'indipendenza delle Repubbliche che costituivano l'Unione, divenne primo
ministro facente funzioni e, successivamente, presidente della neonata
repubblica di Georgia.

Nel 1946 aderì al movimento giovanile del Partito Comunista sovietico,
scalando tutte le gerarchie fino a divenire nel 1972 il capo del partito nella
regione Georgiana[1]. Negli anni '70 fece alcune riforme verso il mercato
libero e lottò contro la corruzione del partito togliendo agli ufficiali molti
dei loro beni di lusso[1]. Nel 1985, in seguito all'elezione di Michail
Gorbačëv a leader dell'Unione Sovietica, Ševardnadze venne nominato Ministro
degli esteri, nell'ambito dell'inserimento nel Governo di giovani riformisti,
in sostituzione di Andrej Gromyko, detentore della carica da 28 anni.

Giocò un ruolo chiave nella fine della Guerra fredda. Con la cosiddetta
Dottrina Sinatra, in politica estera, che consentiva ai Paesi dell'Est di
scegliere liberamente la propria strada, senza influenze violente da parte
dell'URSS, impedì interventi armati in presenza di movimenti popolari di
protesta nei paesi del blocco comunista, contravvenendo al principio leninista
di solidarietà internazionalista fra le forze socialiste mondiali e minando in
maniera determinante la solidità del blocco socialista.

In contrasto con le politiche economiche di Gorbačëv, si dimise nel dicembre
1990, anche perché riteneva prossimo un ritorno della dittatura e
un'inversione di tutte le liberalizzazioni effettuate. Pochi mesi dopo i suoi
timori furono parzialmente comprovati quando, nell'agosto 1991, esponenti
conservatori del Partito Comunista dell'Unione Sovietica e dell'esercito
tentarono un colpo di Stato per rovesciare Gorbačëv; il tentativo però fallì
e, anzi, accelerò la caduta dell'URSS, scoraggiando qualsiasi piano riformista
che avrebbe potuto mantenerla integra.

Nel novembre 1991 fu nominato nuovamente Ministro degli Esteri, ma si dimise
insieme a Gorbačëv e al resto del Governo il mese seguente, quando l'Unione
Sovietica fu formalmente sciolta.[2] Divenne Presidente della Georgia
nell'ottobre del 1995 con l' _Unione dei Cittadini della Georgia_ , ma venne
sconfitto e deposto dalla cosiddetta Rivoluzione delle Rose il 23 novembre
2003[3]. Trascorse la vecchiaia lontano dalla politica attiva nella capitale
Tbilisi, dove morì nel luglio 2014 all'età di 86 anni[4].

Altri progetti

