Le isole **Azzorre** (in portoghese _Açores_ ), ufficialmente **Regione
Autonoma delle Azzorre** ( _Região Autónoma dos Açores_ ), sono un arcipelago
di origine vulcanica situato nell'oceano Atlantico settentrionale che
costituisce una delle due regioni autonome del Portogallo.

L'arcipelago delle Azzorre si trova a circa 1.360 km ad ovest della costa del
Portogallo continentale (ma il punto più occidentale dista da questa quasi
1.900 km), e a circa 1.925 km a sud-est di Terranova (Canada).

Le sue principali attività economiche sono l'agricoltura, la produzione del
latte, l'allevamento del bestiame, la pesca e il turismo, il quale sta
assumendo un peso sempre maggiore all'interno dell'economia dell'arcipelago.
Una grande percentuale della popolazione è infatti direttamente o
indirettamente impiegata nei servizi e nel settore terziario. Il principale
insediamento è Ponta Delgada.

L'arcipelago è formato da nove isole principali, divise in tre gruppi, e da
numerosi isolotti minori. Queste sono Flores e Corvo a ovest; Graciosa,
Terceira, São Jorge, Pico e Faial al centro; São Miguel e Santa Maria ad est.
L'arcipelago si estende per circa 600 km ed è posizionato in direzione
nordovest-sudest.

Tutte le isole sono di origine vulcanica, nonostante alcune, come ad esempio
Santa Maria, non siano state interessate da fenomeni di attività vulcanica fin
da quando vennero colonizzate. Il Monte Pico, sull'isola che da esso prende il
nome, è la cima più elevata del Portogallo, a 2.351 m d'altezza s.l.m.. Le
Azzorre sono inoltre tra le più alte montagne del pianeta, se si considera il
dislivello dalla base del fondale oceanico fino alle loro vette, che si ergono
ben al di sopra della superficie dell'Atlantico.

Il clima delle Azzorre è influenzato dalla vicina corrente del Golfo. L'azione
mitigatrice dell'Oceano favorisce la rarità di eccessi termici, determinando
temperature massime giornaliere che generalmente rimangono comprese tra i 16
°C (61 °F) e i 25 °C (77 °F) a seconda delle stagioni e solo raramente
giungono al di sopra dei 30 °C (86 °F) o al di sotto dei 3 °C (37 °F). Il
tempo è inoltre generalmente umido e nuvoloso.

La cultura, il dialetto parlato, la cucina e le tradizioni delle isole Azzorre
variano notevolmente, in quanto queste remote isole una volta disabitate
furono colonizzate sporadicamente in un largo lasso di tempo, lungo circa due
secoli.

Alcuni studiosi vedono l'origine del nome _Azzorre_ nel termine portoghese
arcaico _azures_ (plurale di _azzurro_ ) a causa del colore delle isole viste
da lontano. Nonostante ciò, la maggior parte insiste nel ritenere che
l'arcipelago debba il suo nome all'astore ( _açor_ in portoghese), poiché al
tempo della scoperta portoghese si supponeva che questo volatile fosse diffuso
in tutte le isole dell'arcipelago. In realtà è probabile che il volatile
identificato dai primi portoghesi con l'astore sia una sottospecie locale di
poiana ( _Buteo buteo_ ), mentre non ci sono prove che l'astore sia mai
esistito sulle isole.

Un esiguo numero di ipogei, strutture fatte di terra scavate nella roccia che
erano usate per le sepolture, sono stati identificati nelle isole Corvo, Santa
Maria e Terceira da parte dell'archeologo portoghese Nuño Ribeiro, il quale ha
ipotizzato che essi potrebbero risalire a 2000 anni fa, supponendo così la
presenza di una comunità umana nell'arcipelago ben prima dell'arrivo dei
portoghesi. Tuttavia questa tipologie di strutture sono sempre state usate
nelle Azzorre come magazzini di cereali, e pertanto le ipotesi avanzate da
Ribeiro risultano non confermate, in mancanza infatti di un'esaminazione
dettagliata e di una datazione per verificare queste teorie. Non è inoltre
chiaro se queste strutture siano naturali o artificiali e se siano risalenti a
prima della colonizzazione portoghese delle isole del XV secolo.

Probabilmente i primi ad approdare sulle isole furono i Cartaginesi dei quali
nel 1749 vennero rinvenute, da parte di una spedizione inglese sull'isola di
Corvo, alcune monete del 300 a.C. Si ritiene che i cartaginesi vi si fossero
insediati dopo avervi svolto dei riti religiosi, ipotesi avvalorata da una
statua di un cavallo rinvenuta nel 1500.

Le isole erano conosciute nel XIV secolo e parti di esse appaiano nell'Atlante
Catalano. Fu probabilmente Gonçalo Velho, al servizio di Enrico il Navigatore,
a riscoprire le Azzorre, nonostante questo non sia accertato. In un'opera di
Thomas Ashe del 1813, _Una storia delle Azzorre_ , l'autore identifica lo
scopritore con un fiammingo, Joshua Vander Berg di Bruges, che fece approdo
nell'arcipelago durante una tempesta durante il viaggio verso Lisbona; Vander
Berg afferma tuttavia che furono i portoghesi a esplorare l'area e a reclamare
il possesso delle isole Azzorre per il regno del Portogallo, fatto che avvenne
nel 1432.

Scoperta l'isola di Santa Maria, si decise di introdurre delle pecore prima
dell'inizio della colonizzazione, in modo da poter garantire ai futuri coloni
del cibo; non erano infatti presenti animali di grandi dimensioni sull'isola.
La colonizzazione, però, non venne immediatamente effettuata, in quanto i
portoghesi non avevano un grande interesse in un remoto arcipelago situato
centinaia di chilometri dal Portogallo stesso. In ogni caso Gonçalo Velho
continuò pazientemente a radunare risorse e coloni per i tre anni successivi
(1433–1436), salpando nuovamente per fondare degli insediamenti su Santa Maria
prima e successivamente su São Miguel.

I coloni si preoccuparono di preparare il terreno alle coltivazioni rimuovendo
la boscaglia e le pietre, programmando di piantare grano, vite, canna da
zucchero e altre piante idonee all'uso locale ma anche di un certo valore
commerciale. Importarono inoltre animali addomesticati come galline, conigli,
bovini, ovini, caprini e suini, e costruirono case e villaggi.

La colonizzazione dell'arcipelago ebbe luogo nel corso dei secoli successivi,
essenzialmente da parte di portoghesi provenienti dalle province dell'Algarve,
Minho, Alentejo e anche da Madera. Ai portoghesi, nei secoli seguenti, si
aggiunsero coloni anche da altri paesi europei, specialmente dalla Francia
settentrionale e dalle Fiandre. Molti dei primi coloni erano tra l'altro ebrei
sefarditi portoghesi costretti alla conversione che fuggivano dal Portogallo
sotto le pressioni dell'inquisizione. São Miguel venne colonizzata nel 1444
sotto il comando di Gonçalo Velho, che approdò nel sito dell'odierna Povoação.
L'agricoltura rimase l'occupazione principale dei coloni e a partire dal XV
secolo Graciosa iniziò ad esportare frumento, orzo, vino e acquavite. Questi
prodotti erano essenzialmente esportati verso Terceira a causa della vicinanza
tra le due isole.

La prima menzione dell'isola di São Jorge è invece del 1439, sebbene la reale
data della scoperta rimane sconosciuta. Nel 1443 l'isola era già in parte
abitata da alcuni coloni, anche se bisogna aspettare l'arrivo sull'isola del
nobile _Wilhelm Van der Haegen,_ fiammingo di origine, per assistere ad un
forte sviluppo degli insediamenti; approdato a Topo, dove visse e morì,
divenne conosciuto agli isolani con il nome di _Guilherme da Silveira_. João
Vaz Corte-Real ricevette il capitanato dell'isola nel 1483, mentre il centro
di Velas divenne una città prima della fine del XV secolo. A partire dal 1490
c'erano circa 2000 fiamminghi che vivevano tra le isole di Terceira, Pico,
Faial, São Jorge e Flores, e proprio per via di ciò le Azzorre acquisirono i
soprannomi di _Isole Fiamminghe_ e _Isole delle Fiandre._ I motivi di questa
forte presenza sono dovuti al principe Enrico il Navigatore essendo sua
sorella Isabella andata in sposa al duca di Borgogna Filippo, i cui territori
includevano anche le Fiandre stesse. Proprio qui ci fu una rivolta contro il
cattivo governo di Filippo e la fame divenne dilagante. Isabella si rivolse
allora al fratello Enrico per ottenere il permesso di trasferire alcuni
rivoltosi nelle Azzorre e quest'ultimo non solo glielo concesse, ma inoltre
fornì ai coloni fiamminghi i mezzi necessari per il loro trasferimento.

Nel 1493 Cristoforo Colombo passò dalle Azzorre mentre tornava dall'America.
Nel 1552 Vila Franca do Campo, all'epoca capitale dell'arcipelago, fu
devastata da un terremoto e dalla successiva frana che fece circa 5000
vittime, fatto che costrinse i portoghesi a spostare la capitale nella città
di Ponta Delgada, mentre la vecchia capitale venne ricostruita sul sito
originale ed è oggi un fiorente porto turistico e peschereccio; Ponta Delgada
ricevette quindi lo _status_ di città nel 1546.

A seguito della morte di Enrico, il cardinale re del Portogallo, la nazione
sprofondò in una crisi dinastica con diversi pretendenti al trono portoghese.
A seguito della propria autoproclamazione, Antonio, priore di Crato, venne
acclamato re nelle Azzorre nel 1580 (attraverso il suo inviato Antonio da
Costa), ma venne espulso dal Portogallo continentale a seguito della battaglia
di Alcântara. Ciononostante, sotto la guida di Cipriano da Figueiredo,
governatore di Terceira (il quale continuò a governare Terceira in nome del
maleaugurato ex-re del Portogallo Sebastiano), gli abitanti delle Azzorre
resistettero ai tentativi di conquista delle isole (in particolare nella
battaglia di Salga). Furono Figueiredo e Violante da Canto ad aiutare ad
organizzare la resistenza su Terceira, cosa che influenzò anche le reazioni su
alcune delle altre isole, anche se in generale aumentò il sostegno a Filippo
II, soprattutto su São Miguel, dove la famiglia Gonçalvez da Câmara appoggiava
il pretendente spagnolo. La Spagna ottenne e mantenne quindi il possesso delle
Azzorre nel periodo 1580–1642; nel 1583, in qualità di re del Portogallo,
Filippo II di Spagna inviò la sua flotta per liberare le Azzorre da una
compagnia internazionale di avventurieri, mercenari, volontari e soldati che
sostenevano un pretendente rivale al trono portoghese. Dopo la vittoria della
sua flotta nella battaglia di Ponta Delgada i prigionieri vennero impiccati ai
pennoni in quanto considerati pirati dalla legge, contribuendo così alla
"Leggenda Nera". Nel 1589 ebbe successo una spedizione inglese nell'arcipelago
che riuscì a depredare alcune isole e alcune delle navi ormeggiate nei loro
porti. Un'altra spedizione inglese contro le Azzorre ebbe luogo nel 1597,
questa volta però fallendo. L'arcipelago delle Azzorre fu l'ultima parte
dell'Impero portoghese a rimanere sotto la dominazione spagnola di Filippo II,
e fu restituito al Portogallo con la fine dell'Unione Iberica nel 1640, grazie
alla popolazione locale, che attaccò una guarnigione castigliana fortificata.

Nel 1641 vi nacque lo storico e scrittore Antonio Cordeiro. Nel tardo XVI
secolo, le Azzorre (così come Madera) dovettero iniziare ad affrontare il
problema del sovrappopolamento. Proprio per questo motivo alcuni degli
abitanti dovettero iniziare ad emigrare nella colonia portoghese del Brasile.

La guerra civile portoghese ebbe gravi ripercussioni nelle isole, nel 1829, a
Vila da Praia (ora Praia da Vitória), il partito liberale ebbe la meglio
sull'assolutismo, facendo dell'isola di Terceira il quartier generale del
nuovo regime, dove fu anche stabilito il Consiglio di Reggenza di Maria II di
Portogallo.

Tra il XVIII e il XIX secolo Graciosa ospitò numerosi personaggi di rilievo,
tra cui Chateaubriand, lo scrittore francese che vi transitò nella sua fuga in
America durante la rivoluzione francese, Almeida Garrett, un poeta portoghese
che vi soggiornò per fare visita ad uno zio e che durante la sua permanenza
scrisse alcuni componimenti, ed il Principe Alberto di Monaco, il celebre
oceanografo dell'Ottocento che condusse un gran numero di spedizioni nelle
acque delle Azzorre. Quest'ultimo vi giunse a bordo del suo yacht _Hirondelle_
, e visitò la _furna da caldeira_ , la nota grotta delle sorgenti termali. Nel
1869, l'autore statunitense Mark Twain pubblicò _Gli innocenti all'estero_ ,
un libro di viaggio in cui descriveva anche il suo breve soggiorno
nell'arcipelago.

A partire dal 1868 il Portogallo iniziò l'emissione di francobolli con la
sovraimpressione "AÇORES" per l'uso nelle isole. Tra il 1892 e il 1906, emise
francobolli distinti per i tre distretti amministrativi in cui al tempo le
isole erano divise.

Dal 1836 l'arcipelago venne diviso in tre distretti, equivalenti (eccetto in
estensione) a quelli del Portogallo continentale. La divisione era arbitraria,
e non seguiva i naturali raggruppamenti delle isole, ma facevano coincidere la
posizione di ciascun capoluogo di distretto con le tre città principali
(nessuna delle quali si trovava nel gruppo occidentale):

Tale suddivisione amministrativa rimase in vigore fino al 1976.

Nel 1931 le Azzorre (così come Madeira e la Guinea Portoghese) si ribellarono
alla Ditadura Nacional e furono per breve tempo governate da militari ribelli.

Nel 1943, durante la Seconda guerra mondiale, il dittatore portoghese António
de Oliveira Salazar permise all'Impero Britannico di usufruire della basi
aeree e navali dell'arcipelago. L'occupazione di queste strutture ebbe il nome
in codice _Operation Alacrity_ ed ebbe luogo nell'ottobre 1943.

Questo fu un punto di svolta molto significativo nella Battaglia
dell'Atlantico, che permise alla Royal Air Force (R.A.F.), all'U.S. Army Air
Forces, e all'U.S. Navy di fornire copertura aerea al medio Atlantico. Inoltre
aiutò a proteggere i convogli e a respingere gli U-boot della Kriegsmarine .

Nel 1944 le forze armate americane costruirono una piccola e di breve durata
base aerea sull'isola di Santa Maria. Nel 1945, una nuova base venne costruita
su Terceira, chiamata _Lajes Field_. Questa base aerea è situata in un'area
nota, per l'appunto, come _Lajes_ , un'estesa e piana terrazza sul mare nel
nordovest dell'isola, in passato destinata alla produzione agricola. La base è
oggi cogestita dal Portogallo e dagli Stati Uniti e continua ad operare per le
forze armate di entrambi i Paesi. Durante la Guerra Fredda, lo squadrone
antisommergibile statunitense P-3 Orion pattugliava l'Atlantico Settentrionale
per contrastare i sommergibili e le navi da guerra della marina sovietica. A
partire dalla sua apertura, _Lajes Field_ è stata utilizzata per rifornire
aerocargo americani diretti in Europa, in Africa e in Medio Oriente. La marina
americana mantiene inoltre un ristretto squadrone nel porto di Praia da
Vitória, tre kilometri a sudest di _Lajes Field_.

Nel 1976 le Azzorre furono proclamate Regione Autonoma ( _Região Autónoma dos
Açores_ ) e i distretti soppressi.

L'8 febbraio 1989 le Azzorre furono teatro di un disastro aereo.

L'arcipelago si estende tra i paralleli che si trovano all'altezza di Lisbona
(39º, 43'/39º, 55' latitudine nord); tale posizione contribuisce a un clima
mite con lievi oscillazioni annuali. Le Azzorre sono situate nell'ecozona
paleartica e formano un bioma unico tra le foreste temperate di latifoglie e
miste del mondo, con numerose specie endemiche di piante. Le isole
dell'arcipelago ha una superficie totale di 2.355 km². Le singole isole vanno
dai 759 km² di São Miguel ai 17 km² dell'isola di Corvo. Tre isole (São
Miguel, Pico e Terceira) sono più estese di Malta, e la sola São Miguel è
grande il doppio.

Le nove isole sono suddivise in tre gruppi:

Le isole si formarono durante l'epoca terziaria, nella fase alpina. Coni e
crateri rivelano l'origine vulcanica della maggior parte delle isole. Pico, un
vulcano di 2.351 metri sull'omonima isola, è la cima più elevata delle Azzorre
e di tutto il territorio portoghese. L'ultima eruzione di un vulcano attivo è
stata quella del vulcano Capelinhos ( _Vulcão dos Capelinhos_ ) nel 1957,
nella parte occidentale dell'isola Faial, eruzione che ha fatto incrementare
la dimensione dell'isola. L'isola di Santa Maria è la più antica e vi si
ritrovano rocce calcaree ed estesi sedimenti di argilla rossa.

La popolazione delle Azzorre conta 238.767 abitanti al 31 dicembre 2002 e la
densità della popolazione è di 106 persone per chilometro quadrato.

Le nove isole si estendono per più di 600 km nel cuore dell'Oceano Atlantico e
sono collocate in direzione nordovest-sudest tra il 36º e il 40º parallelo
Nord e tra il 24º e il 32º meridiano ovest. La terra più vicina è Madera, a
906 km, mentre il Portogallo continentale si trova a circa 1360 km, Terranova
a circa 1925 km e la Nuova Scozia a circa 2600 km. La grande estensione delle
isole definisce un'immensa zona economica esclusiva di 1,1 milioni di km².

La geologia delle Azzorre è complessa, non solo perché determinata dai
fenomeni vulcanici, ma anche perché frutto dei movimenti della tettonica
oceanica. L'arcipelago, infatti, di origine vulcanica, è nato dalla
fuoriuscita di lava dalla crosta oceanica ed è di formazione relativamente
recente. L'alto livello di attività di questa zona è il risultato
dell'interazione delle tre maggiori placche tettoniche: quella americana,
quella euroasiatica e quella africana. La zolla nordamericana va gradualmente
spingendosi ad ovest, quella euroasiatica verso est e quella africana si
spinge verso est e nord. Il risultato di questa divergenza è la spaccatura
della crosta con fuoriuscita di lava che crea delle dorsali alte fino a 2000 m
in mezzo all'Oceano. Le dorsali non sempre sono interamente sommerse: alcune
cime più elevate possono emergere e formare isole vulcaniche.

È il caso delle Azzorre, situate lungo l'allineamento della dorsale medio-
atlantica, che percorre l'oceano da nord a sud per una lunghezza di 16.000 km
e che comprende anche l'Islanda. Le isole di Corvo e Flores sono poste sulla
placca americana, mentre le altre su quella euroasiatica. L'isola più antica è
Santa Maria, formatasi 8 milioni di anni fa, poi scomparsa e quindi riemersa,
come testimoniano i reperti fossili, mentre la più giovane è Pico, su cui
permangono evidenti tracce delle eruzioni più recenti, avvenute nel 1700.

L'isola più giovane dell'arcipelego non esiste più. Battezzata come isola
Sabrina, emerse non molto distante da São Miguel nel 1811: la sovranità su di
essa fu immediatamente rivendicata dalla Gran Bretagna, perché la nuova terra
era stata avvistata ed esplorata da un capitano della marina britannica.
L'incidente diplomatico si esaurì pochi mesi dopo, quando Sabrina scomparve
nell'oceano con la stessa velocità con cui ne era emersa. Tutte le isole,
pertanto, hanno origine vulcanica, benché Santa Maria presenti anche degli
elementi corallini. Il monte Pico sull'isola omonima, a 2.351 metri di
altitudine, è la più alta di tutto il Portogallo. Le Azzorre sono
effettivamente le cime di alcune delle montagne più alte del pianeta, se
misurate dalla base sul fondo dell'oceano.

Le Azzorre godono di un clima con aspetti oceanici ma di base mediterraneo,
grazie anche alla Corrente del Golfo, che contribuisce a mitigarvi la
temperatura del mare.

Le temperature medie variano tra un minimo di 14,1 °C in febbraio, ad un
massimo di 22.1 °C in agosto, con escursioni medie giornaliere inferiori a 6
°C grazie anche al contributo delle brezze; le temperature estreme registrate
nel trentennio 1981-2010 sono state fra i 3,7 °C di febbraio ed i 28,8 °C di
agosto[1].

La temperatura media del mare è di circa 16 °C in inverno, per arrivare ai 21
°C estivi anche se, in questa stagione, si registrano temperature fino a 25
°C[2].

Le precipitazioni sono relativamente frequenti, anche se normalmente moderate,
e le loro medie variano tra i 26,6 mm di luglio ed i 146,9 mm di dicembre; il
periodo più piovoso è quello compreso tra settembre e dicembre[1]. La
variabilità meteorologica è particolarmente pronunciata tra marzo e aprile,
quando il tempo cambia spesso repentinamente e, nell'ultimo ventennio, sono
spesso state registrate in marzo medie di temperatura inferiori a quelle di
gennaio.

L'aria ha sempre un notevole contenuto di umidità, mai inferiore al 60% e
generalmente superiore al 70%, anche nelle prime ore di assolati pomeriggi
estivi: questo porta ad un generale innalzamento delle temperature
percepite[3].

Essendo diventata una Regione Portoghese Autonoma, la sezione esecutiva
dell'autorità locale è stata costituita in Ponta Delgada, quella legislativa
ad Horta e quella giudiziaria ad Angra do Heroísmo. L'attuale presidente della
Regione Autonoma delle Azzorre è Vasco Cordeiro.

Oltre il 95% della popolazione aderisce alla Chiesa cattolica, presente nelle
Azzorre con la Diocesi di Angra.[4]

Le Azzorre sono suddivise in 19 comuni ( _concelhos_ ); ciascun comune è
suddiviso ulteriormente in entità territoriali minori ( _freguesias_ ). Le
Azzorre contano un totale di 156 _freguesias_. Vi sono 5 centri urbani
maggiori: Ponta Delgada e Ribeira Grande sull'isola di São Miguel; Angra do
Heroísmo e Praia da Vitória su Terceira e Horta su Faial.

I comuni sono:

Santa Maria

São Miguel

Terceira

Graciosa

São Jorge

Pico

Faial

Flores

Corvo

Ponta Delgada, Angra, Horta, Ribeira Grande e Praia da Vitória.

Altri progetti

