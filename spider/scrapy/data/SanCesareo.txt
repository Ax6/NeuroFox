**San Cesareo** è un comune italiano di 15 748 abitanti[1] della città
metropolitana di Roma Capitale, nel Lazio.

Dal punto di vista climatico la zona di San Cesareo gode di un clima
tipicamente mediterraneo, sebbene non di rado durante l'inverno si verifichino
nevicate (in numero minore rispetto ai limitrofi comuni di Rocca Priora o
Monte Compatri).

Nell'antica Roma questo luogo era conosciuto come _Ad Statuas_ , per l'enorme
presenza di statue per l'abbellimento della zona, distante da Roma intorno ai
29 km, era collegato ad essa dalla Via Labicana che proprio qui si diramava in
più strade per potere arrivare alle vicine città di Tusculum, Praeneste e
Gabii. Intorno alla metà del II secolo a.C., nella zona dove si sviluppa oggi
San Cesareo, oltre alla presenza di locande, taberne ed edifici commerciali,
iniziarono ad essere realizzate le ville di _otium_ di molti personaggi
conosciuti nell'antica Roma, prima fra questi Giulio Cesare, che proprio nella
sua villa ancora esistente, redasse il suo testamento. Sempre qui, il 28
settembre del 306 d.C., fu acclamato imperatore dai pretoriani e dal popolo,
Valerio Massenzio mentre si trovava nella villa imperiale.

Durante il Medioevo queste le terre appartennero alla casata dei conti di
Tuscolo e, tra le rovine della villa imperiale, nel 1050 vi fu eretto dai
monaci basiliani della Badia greca di Grottaferrata un deposito fortificato e
una chiesa dedicata a San Cesareo diacono e martire di Terracina (il santo che
ha sostituito e cristianizzato il culto di Giulio Cesare).

Nel 1191 diventato feudo della famiglia Colonna, fu zona di rifugio della
popolazione in fuga dalla città di Tuscolo che fu distrutta dai Romani e prese
il nome di _Burgus et Castrum Sancti Caesarii_.

Il 6 maggio del 1333 a San Cesareo furono uccisi da Stefanuccio figlio di
Sciarra Colonna Bertoldo Orsini, duca di Bracciano, ed il suo cognato conte
dell'Anguillara, mentre si stavano recando ad attaccare Stefano Colonna che si
trovava nel castello di Zagarolo. Così iniziarono le guerre tra i Colonna e
gli Orsini che continuarono per secoli, e il castello di San Cesareo fu più
volte distrutto, finché non fu abbandonato e lasciato in rovina.

Nel 1622 la tenuta di San Cesareo fu venduta alla famiglia Ludovisi di
Bologna, i quali iniziarono gli scavi per riportare alla luce le opere
dell'epoca romana, soprattutto le statue. Nel 1670 fu rivenduta alla famiglia
Rospigliosi Pallavicini, che la resero una ricca tenuta agricola, lavorata dai
contadini provenienti da Capranica Prenestina, che si stabilirono sul Colle
Marcelli edificando un villaggio di capanne.

Nel 1928 l'Opera Nazionale Combattenti, che aveva espropriato la tenuta già
nel 1921, concluse i lavori per la costruzione del paese destinato a ospitare
gli ex combattenti di Capranica Prenestina che popolavano la baraccopoli di
Colle Marcelli[2]. All'insediamento fu dato il nome dell'antica tenuta, San
Cesareo, e le prime vie costruite furono intitolate a eroi della Prima guerra
mondiale, come Filippo Corridoni, Cesare Battisti, Enrico Toti, Antonio
Cantore, o anche via dei Cedri, strada costeggiata dai cedri del Libano
introdotti da Giulio Cesare.

San Cesareo è stato frazione del comune di Zagarolo fino all'11 aprile 1990,
giorno in cui è diventato comune autonomo con L.R. 23 marzo 1990, n. 32[3]. Da
quel giorno il comune di San Cesareo è in continua espansione, sia demografica
sia economica, grazie alla zona industriale e alla posizione privilegiata a
poca distanza dall'Urbe.

Ottenuta l'autonomia - in quanto era parte integrante del comune di Zagarolo -
e riconosciuto giuridicamente, il comune di San Cesareo si è posto il problema
della designazione del Patrono da parte dell'autorità ecclesiastica. Le due
confraternite di San Cesareo, quella di Sant'Antonio di Padova e quella di San
Giuseppe (titolare della Chiesa parrocchiale), si contendevano l'onore di
avere il loro santo come patrono del Comune. I toni della disputa, anzi del
contendere, avevano raggiunto limiti che preoccupavano. Il S.E. Vescovo di
Palestrina Pietro Garlato, dopo aver lungamente riflettuto, decise che il
protettore doveva essere San Cesareo di Terracina e con un decreto del 25
agosto del 1992 stabilì: _"Desiderosi di dare un celeste protettore agli
abitanti di detto comune e considerato quanto era da vedersi e considerarsi,
eleggiamo, in forza delle nostre facoltà ordinarie, Patrono principale di
questa località il Santo Martire Diacono San Cesareo, la cui festa stabiliamo
che sia celebrata il 27 agosto di ogni anno, secondo quanto concordato con
l'Amministrazione Comunale, annullando, pertanto, il precedente decreto del 22
ottobre 1991, prot. n. 144"_.[4]

Nel 1997 Monsignor Remo Ronci, parroco di San Cesareo, durante gli esercizi
spirituali a Cascia, venne a conoscenza che Mons. Alberto Vallini della
Patriarcale Basilica di Santa Maria Maggiore a Roma era in possesso di una
reliquia di San Cesareo diacono e martire, conservata in un grande reliquiario
a muro contenente frammenti ossei di molti santi, davanti ai quali egli si
raccoglieva spesso in preghiera. Mons. Vallini decise di donare questa
reliquia alla parrocchia di San Giuseppe in San Cesareo; il 4 luglio 1997
Mons. Ronci si recò a Roma in un laboratorio artigiano di antiquariato,
situato in una stradina dietro la Chiesa di S. Maria in Vallicella, per
scegliere il reliquiario argenteo, il cui importo fu pagato, come dono, dal
Comune. Il reliquiario fu sottoposto ad un restauro di cui aveva bisogno. Il
19 luglio 1997 lo stesso Mons. Vallini portò la reliquia a San Cesareo, che fu
accolta solennemente dalle autorità e dalla popolazione al casello
autostradale e accompagnata alla chiesa parrocchiale, dove fu celebrata una
messa solenne.

Attualmente questo reliquiario è conservato in una vetrina a muro, realizzata
nel 2017, nella Cappella del SS. Sacramento della Parrocchia di San Giuseppe,
esposto permanentemente accanto alla nuova icona del santo _"Caesarius
Diaconus"_ ; il 27 agosto, giorno della festa patronale, viene portato in
processione per le strade principali del paese insieme alla statua lignea di
San Cesareo, opera dello scultore Conrad Moroder (Ortisei).

Abitanti censiti[5]  

Altri progetti

