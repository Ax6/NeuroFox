La famiglia dei **flicorni** raggruppa strumenti musicali aerofoni tutti
appartenenti alla più grande famiglia degli ottoni; si tratta nel particolare
di strumenti a timbro caldo e pastoso tipico degli ottoni con canneggio a
forma prevalentemente conica, indicati con il codice 423.232 nella
classificazione Hornbostel-Sachs.

Dei flicorni esistono due principali forme: i membri più piccoli e con
registro più acuto hanno forma del tutto simile a quella della tromba, mentre
quelli più ingombranti e di registro più grave hanno assetto verticale.

Ancora oggi vi è molta confusione per quanto riguarda la nomenclatura di
questi strumenti (prodotti in numerose e differenti fattezze) nelle varie
lingue e varianti regionali. A dare una precisa forma allo strumento ed a
realizzare una famiglia omogenea per timbro e tecnica fu Adolphe Sax, per cui
la famiglia dei flicorni in francese ed in altre lingue prende il nome di
"saxhorn". Adolphe Sax sviluppò questa classe di strumenti negli anni 1830, e
presentò il brevetto a Parigi nel 1845. Alcuni altri costruttori di strumenti
musicali contestarono subito questa invenzione, e ancora oggi non vi è un
giudizio unanime se considerare i "saxhorn" una vera e propria nuova classe di
strumenti piuttosto che una estensione e sviluppo di strumenti già esistenti
in precedenza come la cornetta ed i bassi tuba.

Il termine "flicorno" deriva dal tedesco _Flügel_ (che significa "ala" o
"fianco", in senso militare). Questo strumento, analogo al flicorno soprano
era probabilmente già esistente e basato su cornette di tipo militare. Per
questo motivo in quasi tutte le lingue si intende per "flicorno"
essenzialmente il flicorno soprano. In tedesco la classe dei flicorni viene
denominata "Flügelhorn".

I flicorni furono resi popolari dal Distin Quintet che li suonò in tournée in
Europa. I flicorni erano già molto diffusi nelle bande americane durante la
Guerra di secessione: la possibilità di tenere lo strumento sulle spalle con
una cinghia era molto comoda per le truppe in marcia.

Oggi i flicorni sono raramente utilizzati nell'orchestra classica (tranne i
bassi tuba), ma sono piuttosto comuni nelle bande, dove formano una famiglia
omogenea dall'acuto al grave e permettono (soprattutto nelle taglie più
piccole) buon virtuosismo tecnico unito ad una grande potenza di suono e ad
una relativa facilità di emissione. Inoltre tutti i flicorni si suonano con la
stessa diteggiatura e la stessa tecnica di base della tromba e quindi sono
ugualmente facili da imparare (e da insegnare). Per la maggior parte sono
strumenti traspositori, quindi nonostante abbiano diverse intonazioni (a
parità di diteggiatura), le partiture ad essi destinate si _leggono_ tutte
alla stessa maniera, essendo scritte in chiave di violino con tonalità
fittizie per le quali ad una certa nota scritta corrisponde sempre la stessa
posizione sui pistoni dei diversi strumenti, pur venendo realmente emessa una
nota diversa. Per gli strumenti più gravi (baritono ed oltre) tuttavia, in
particolare nelle orchestre, si usa anche la notazione in chiave di fa con
note reali.

Famosa, quanto stupenda, è la parte affidata al flicorno tenore o baritono nel
primo tempo della settima sinfonia di Gustav Mahler (le orchestre europee
utilizzano prevalentemente il tenore a cilindri con la forma a uovo
considerato strumento dal suono più ruvido e vicino al gusto tedesco, quelle
americane il baritono per il timbro più caldo morbido ed espressivo) Esempi di
opere contemporanee che fanno uso dei flicorni sono "Tubissimo" di Désiré
Dondeyne (per basso tuba / flicorno e piano, 1983) e "Et exspecto
resurrectionem mortuorum" di Olivier Messiaen (1984).

Tutti hanno in comune un timbro scuro e dolce, la meccanica a tre o più
pistoni (o valvole rotative nei modelli più antichi) che permette
un'estensione di più di due ottave. Nella loro tradizione esecutiva non viene
normalmente utilizzata quasi mai la sordina. La tabella seguente schematizza i
tipi di flicorno a seconda delle descrizioni in differenti momenti storici
riportate nelle orchestrazioni di Hector Berlioz e Cecil Forsyth, un catalogo
di strumenti musicali di J. Howard Foote del 1893, ed i nomi moderni.

Dal più piccolo al più grande troviamo oggi:

Il flicorno sopranino in Mib (in Italia detto spesso "flicornino" o anche
"Piston") è molto acuto; a lui spesso venivano e vengono affidati i soli del
soprano lirico nelle trascrizioni d'opera per banda ispirate alla scuola di
Alessandro Vessella. Oggi è sempre più in disuso da un lato per la sua
difficoltà, nella tecnica, nell'estensione e nell'intonazione, per la
difficoltà a reperire strumenti di qualità visto che le principali case
costruttrici di ottoni non lo prevedono nei cataloghi e gli strumenti
artigianali, a meno di costi elevati, hanno solitamente grosse lacune
costruttive ed una pessima intonazione soprattutto nei modelli a cilindri
(valvole rotative); dall'altro per la tendenza ad avere un volume "invadente"
nonostante il timbro scuro. Altri fattori concorrono a renderlo sempre meno
indispensabile: il miglioramento tecnico ed acustico dei flauti e degli altri
legni acuti ed il cambio di repertorio delle bande, eccezion fatta per molte
bande italiane che si basano ancora sul repertorio delle trascrizioni di opere
liriche dove la sua "voce" acuta, calda ma allo stesso tempo squillante e
pungente lo pone vicinissimo alle possibilità dinamiche della voce umana del
soprano lirico. Si nota quindi un ritorno all'utilizzo della cornetta soprano
in Mi bemolle, con la stessa estensione ma molto più facile da intonare, con
una tecnica più simile a quella della tromba, dalla facile reperibilità e dai
prezzi al confronto più modesti, ma dal suono molto meno espressivo e più
trombettistico. Da ultimo, la sempre maggior estensione verso l'acuto delle
trombe (dovuta al virtuosismo degli esecutori ed all'evoluzione della scuola e
della tecnica dello strumento) ha portato alla sostituzione del flicorno
sopranino all'interno degli arrangiamenti ma non negli assoli (a causa del
timbro molto distante fra i due strumenti).

Il flicorno soprano in Sib, denominato col termine internazionale di
**Flügelhorn** , ha estensione e tecnica analoghe a quella della tromba ma con
un suono molto più morbido. È lo strumento cantabile per eccellenza della
famiglia, molto spesso usato dai trombettisti di jazz per creare atmosfere
intime. Nelle fanfare propriamente dette, sostituisce in blocco i clarinetti
soprani. Anche nelle trascrizioni per banda (dove i clarinetti sono ben
rappresentati), al flicorno soprano vengono spesso affidate parti melodiche
paragonabili a quelle dei clarinetti. Esistono versioni a 4 pistoni che
permettono una maggiore estensione verso il basso, dove il suono raggiunge la
massima bellezza e calore, ed il collegamento completo e senza buchi alle
"note pedale"; ciò gli permette di eseguire anche brani scritti per altri
strumenti, come ad esempio il corno o il violoncello, o di sostituire il
flicorno contralto ormai in disuso.

Il flicorno contralto in Mib (in Italia detto spesso Genis) ha un timbro in
qualche misura simile a quella del corno e viene usato nella sua stessa
estensione, nonostante il canneggio sia tagliato una settima minore sopra,
conferendogli la stessa serie armonica di un corno in Mib acuto o di una
tromba bassa in Mib. Di uso prettamente bandistico, oggi scarsamente usato a
favore del corno, costituisce l'ossatura ritmica della banda tradizionale col
tipico accompagnamento in levare delle marce. È costruito sia in assetto
orizzontale sia verticale. In realtà il flicorno contralto in Mib è, come
molti altri strumenti, bistrattrato in Italia ma molto usato all'estero, ad
esempio nelle "brass band" anglosassoni (con il nome di "tenor horn" o "alto
horn"). Il flicorno contralto è citato dallo scrittore Umberto Eco con il nome
di _Genis_ nel romanzo _Il pendolo di Foucault_ : uno dei protagonisti, in
gioventù, ambisce suonare la tromba nella banda per poter suonare in piedi la
fanfara introduttiva di una marcia e fare così colpo su una certa ragazzina:

..."Il genis" - mi disse Don Tico - "è l'ossatura della banda, ne è la
coscienza ritmica, l'anima. La banda è come un gregge, gli strumenti sono le
pecore, il maestro è il pastore, ma il genis è il cane fedele e ringhioso che
tiene al passo le pecorelle. Il maestro guarda anzitutto al genis, e se il
genis lo segue, le pecorelle lo seguiranno... (Umberto Eco, Il pendolo di
Foucault)

Il flicorno tenore, il flicorno baritono e l'eufonio sono strumenti col
canneggio di lunghezza identica, ma progressivamente più conici: dal canneggio
quasi cilindrico del tenore a quello più conico dell'eufonio, con il baritono
a metà strada. Vengono costruiti sia in forma verticale (più squadrata, con la
campana rivolta verso l'alto o piegata in avanti) sia in forma "ovale" (più
tondeggiante, con la campana rivolta di lato). Vi è molta confusione in questa
categoria di flicorni, che al di là della loro similitudine estetica scontano
anche una tassonomia inglese molto fuorviante: nei paesi anglosassoni (ma non
negli Stati Uniti) il flicorno tenore viene infatti chiamato "baritone horn",
mentre l'inglese "tenor horn" corrisponde in realtà al flicorno contralto in
Mib. Con il termine "euphonium" viene identificato tanto il baritono quanto
l'eufonio vero e proprio.

Il flicorno tenore ha dunque un canneggio più sottile e maggiormente
cilindrico, di norma con solo tre pistoni (ma ne può avere anche quattro),
sale facilmente verso il registro acuto ed ha un suono più chiaro e
squillante: per questo gli sono affidate le parti tenore lirico nelle
trascrizioni di musica operistica (anche se viene sovente sostituito dal
trombone tenore a cilindri). Il flicorno baritono, conosciuto in Italia anche
col nome di **bombardino** , è uno strumento dal timbro più scuro e dolce,
ideale per linee cantabili nel registro medio-grave ma anche come strumento
armonico e di accompagnamento. È dotato di tre o quattro pistoni e scende
molto facilmente verso il grave, ma può anche essere suonato sul registro
acuto analogamente al tenore: nelle trascrizioni gli si confanno parti sia da
baritono che da basso leggero, mentre nella musica bandistica ha
principalmente parti di controcanto. L'eufonio corrisponde di fatto al
flicorno basso in si bemolle della riforma vesselliana, anche se sovente le
case produttrici di strumenti musicali identificano come "eufoni" dei prodotti
di gamma più alta. Baritono ed eufonio vengono a volte impropriamente chiamati
anche "tuba tenore" sia per l'aspetto, sia per la loro estensione una quarta o
una quinta giusta più alto della tuba in Fa o Mib, una settima minore o
un'ottava più alto rispetto alla tuba in Do o Sib grave.

Il flicorno basso grave in Fa o Mib (conosciuto anche in Italia con il nome di
**Pelittone** , dal cognome del costruttore milanese Giuseppe Pelitti) ed il
flicorno contrabbasso in Sib o Do (conosciuto anche in Italia col nome di
**Bombardone** ) sono fondamentali per sostenere la linea del basso, sono gli
strumenti più gravi della famiglia. Possono essere chiamate all'occorrenza
tube basse e contrabbasse, e possono avere da tre a sei pistoni o cilindri
(che aiutano molto l'intonazione oltre ad aumentare l'estensione verso il
grave). La tuba è stata utilizzata nelle orchestre a partire dal 1836, ha
avuto una propria letteratura solistica (W. Williams, Jacobs, Lebedjef) ed è
entrata a far parte delle formazioni di ottoni e jazz (in sostituzione del
contrabbasso). Nella tradizione bandistica italiana sono molto usati sia il
flicorno basso grave in Mib, sia il flicorno contrabbasso in Sib. Esiste anche
in una forma particolare da parata, caratterizzata da un'ampia campana diretta
in avanti verso il pubblico. In questo caso prende il nome di **Helicon** , se
costruito in forma semplice con il padiglione diritto, mentre se costruito con
il padiglione slanciato e rivolto in avanti prende il nome di **Sousaphon** ,
dal cognome del famoso compositore di marce militari John Philip Sousa, e
normalmente non è classificato come flicorno.

Altri progetti

