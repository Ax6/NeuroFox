Un **ponte a cavalletto** è un tipo di ponte in cui l'impalcato poggia su una
serie di impalcature di forma trapezoidale, chiamate cavalletti, situate a
poca distanza l'una dall'altra. I cavalletti hanno generalmente una struttura
a travatura reticolare e possono essere realizzati in legno, ferro, acciaio o
calcestruzzo armato.[1]

Ponti a cavalletto in legno furono particolarmente utilizzati come ponti
ferroviari in nord America durante il XIX secolo, in quanto permettevano di
superare avvallamenti e gole anche profonde e la loro struttura massiccia era
in grado di reggere anche carichi molto pesanti come treni per il trasporto
merci.[1]

Durante il XX secolo come materiale il legno è stato sempre meno utilizzato in
favore di cavalletti in acciaio o cemento armato, più resistenti alle
intemperie e al passare del tempo.[1]

In epoca contemporanea ponti a cavalletto sono generalmente utilizzati come
opere provisionali o per le rampe di accesso alle strutture, mentre per le
parti di ponte che devono superare ampie luci sono preferite altre tipologie
di struttura che necessitano di meno materiale.

Il viadotto di Kinzua, nella Contea di McKean in Pennsylvania, è stato un
ponte ferroviario a cavalletto. Costruito originarimente in ferro nel 1882 e
ricostruito nel 1900, era lungo 626 metri e alto quasi 92 metri e al momento
della sua costruzione era il ponte ferroviario più alto al mondo. Non più
utilizzato come ponte ferroviario a partire dal 1959, un'ampia sezione della
struttura è collassata nel 2003 dopo essere stata colpita da un tornado.

Il Goat Canyon Trestle, nella Contea di San Diego in California è stato
costruito in legno nel 1933. Tale materiale è stato scelto in quanto le alte
escursioni termiche della zona sarebbero state male sopportate da una
struttura in acciaio, che sarebbe stata sottoposta a continue dilatazioni
termiche. Il ponte è lungo oltre 180 metri e alto quasi 60 ed è uno dei ponti
a cavalletto in legno più grandi al mondo.[2]

Il viadotto Barmouth è un viadotto ferroviario situato all'estuario del fiume
Mawddach in Galles, costruito nel 1867. Mentre le due campate principali sono
costituite da una struttura ad arco, il resto del ponte è sorretto da
cavalletti in legno. Lungo complessivamente 699, è il più lungo ponte a
cavalletto in legno del Galles e il più vecchio tra quelli ancora
utilizzati.[3]

Altri progetti

