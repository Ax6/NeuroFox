Per **voci bianche** si intendono quelle dei bambini che non hanno ancora
raggiunto l'età in cui si verifica la muta vocale, 13 anni circa, e
generalmente l'età dei componenti varia dai 6 ai 16 anni. Queste voci possono
cantare da sole o in coro.

La voce infantile ha caratteristiche differenti rispetto alla struttura
anatomica della voce adulta: minor sviluppo dei risonatori, corde vocali più
corte e sottili contribuiscono a rendere la voce meno ricca di armoniche. Non
esistono divisioni tra le voci maschili e femminili, le voci vengono distinte
in soprano, mezzosoprano e contralto oppure in primi e secondi; la loro
estensione va dal la2 al re4. E precisamente le note dal la2 al fa3 con
risonanza di petto, dal fa3 al re4 col registro misto. Per i ragazzi salendo
dal fa3 gradatamente con risonanza di testa si può preparare così il registro
di falsetto o di testa; con questo registro che imita perfettamente la voce
del soprano essi possono proseguire fino al la5 e talvolta al do5. Questa voce
di falsetto risulta di bellissimo effetto, ma è alquanto debole, di poca
consistenza.

Le ragazze tendono a portare in testa le note dal fa3 al re4 passando per il
registro misto, le note fa3 sol3 la4 risuonano alquanto deboli e non possono
venir appoggiate bene. Il rinforzo ritorna sulle note si4 do4 re4 mi4.

Le ragazze hanno un'estensione approssimativamente di una quinta sopra la voce
adulta, i ragazzi invece di un'ottava. In realtà l'estensione della voce nei
bambini non ha un limite fisso in quanto essa varia di anno in anno. Possiamo
prendere come schema generico di estensione:

Durante la pubertà la qualità della voce dei ragazzi si distingue sempre più
dalla voce tipica delle ragazze; poco prima che la voce inizi ad abbassarsi e
durante il vero e proprio abbassamento, si sviluppa un caratteristico tono
molto pieno e intenso. La voce del ragazzo è soggetta agli effetti
dell'abbassamento della laringe, conosciuta anche come “muta della voce”;
l'ultimo risultato di questo profondo cambiamento è la disponibilità di una
nuova sequenza di estensioni vocali (basso, baritono, tenore, contraltista,
mezzosopranista, sopranista).

La voce della ragazza tende a svilupparsi generalmente nell'estensione verso
l'acuto o il grave (soprano, mezzosoprano o contralto rispettivamente dalla
voce più acuta a quella più grave), aumentando in robustezza e assumendo il
timbro caratteristico muliebre; durante la muta, che avviene in breve tempo e
sovente senza che le ragazze se ne accorgano, i suoni mantengono la base sulla
stessa ottava. In questo periodo anche le voci femminili vanno trattate con
riguardo e moderazione di esercizio, poiché l'organo vocale, diventando più
delicato, si stanca facilmente.

Il momento dello sviluppo della voce nel ragazzo è lento e richiede parecchi
anni prima che questa acquisti una vera consistenza. La voce del ragazzo
diviene afona, aspra, il suo timbro si fa velato, l'intonazione incerta;
l'organo vocale non risponde più con la primitiva prontezza, anzi i suoni
escono con fatica. Un esercizio di canto, in tale periodo, stanca la voce e,
se continuato disordinatamente, può anche rovinarla. Non ci sono tuttavia
controindicazioni nel cantare durante la muta della voce, se ciò avviene con
molta moderazione e su estensione di poche note, secondo il Garcia, il
Mackenzie, il Combatte l'Isère, risulta inoltre utile e vantaggioso. La
vecchia voce nei maschi (il falsetto) può essere mantenuta se il ragazzo
continua a cantare nell'estensione di soprano per un certo periodo di tempo.

Nel passato prima del periodo della pubertà alcuni ragazzi venivano sottoposti
a castrazione; questo portava ad una crescita della gabbia toracica con
conseguente aumento della capacità polmonare; il ragazzo aveva quindi la
possibilità di continuare a cantare nei riti liturgici e mondani assicurando
un'entrata economica alla famiglia.

Si è osservato che i ragazzi soprano, maschi con estensione soprano,[ _senza
fonte_ ] un tempo avevano in media un'età più alta rispetto ai giorni nostri;
per esempio Johann Sebastian Bach era considerato un notevole soprano fino
alla metà dei suoi 16 anni, e Ernest Lough (1911–2000) aveva 16 anni quando
registrò il suo famoso “Ascolta la mia preghiera”. Franz Joseph Haydn arrivò a
17 anni e Orlando di Lasso, pare, addirittura a 18. È abbastanza inconsueto
quindi oggi per un ragazzo di 15-16 anni cantare ancora come voce bianca; ai
nostri giorni la pubertà inizia prima, ciò è dovuto in gran parte alla diversa
dieta alimentare che comprende una grande disponibilità di proteine e vitamine
rispetto agli anni passati. A causa di questo è più difficile per i ragazzi
continuare a cantare come voce bianca dopo i 13 o 14 anni.

Il coro di voci bianche trae origine in ambito liturgico, nelle cappelle del
primo Medioevo; è proprio la musica sacra a sostenere lo sviluppo di questa
formazione corale e per questo gli attuali cori di voci bianche eseguono
tradizionalmente e in larga parte di musica sacra. I ragazzi erano chiamati a
cantare durante i servizi religiosi; diverse sono, infatti, le istituzioni
religiose che hanno ospitato e tuttora ospitano cori di voci bianche: la
Chiesa cattolica, la Chiesa ortodossa, la Chiesa Luterana e la Chiesa
Anglicana. I _pueri cantores_ sono dei cori di voci bianche impiegati in
particolare nella liturgia della Chiesa cattolica; papa Gregorio Magno fondò
una _Schola Puerorum_ nella Basilica di San Giovanni in Laterano e nella
Basilica di San Pietro in Vaticano; durante il XVI secolo i _pueri cantores_
furono sostituiti da cantanti adulti castrati. In particolare nelle chiese la
formazione musicale di voci bianche dava origine a cori di soli ragazzi maschi
poiché alle donne spesso non era permesso cantare in Chiesa. Il detto di San
Paolo che "…le donne dovevano stare zitte nelle Chiese" echeggiava in larga
parte della tradizione patriarcale; lo sviluppo della polifonia vocale dal
Medioevo al Rinascimento e al Barocco perciò prese piede principalmente, anche
se non esclusivamente, nel coro tutto maschile, nel quale tutte le parti di
voci erano cantate da uomini o ragazzi. Dalla metà dell'Ottocento con
l'inclusione delle voci femminili nel coro, si è vista ridurre l'importanza
del coro voci bianche, altri fattori contribuirono al successivo declino: la
perdita di motivazione dei bambini durante l'età puberale, una tendenza
generale e sociale verso l'abbandono della pratica corale. Tuttavia è nato uso
delle voci bianche non tanto per sostituire le voci femminili quarto come
soggetto timbrico autonomo.

Contro la pratica delle voci bianche in teatro, Giuseppe Parini, poeta e
umanista, compose _La Musica_ , una delle prime opere su questo argomento,
pubblicata tra il 1758 e il 1769, in una raccolta di altre sette odi
riguardanti temi di rilevante interesse sociale, e che attivarono un ampio
dibattito all'epoca.

Una distinzione va fatta tra coro voci bianche e coro di bambini; quest'ultimo
è una realtà prettamente amatoriale e/o didattica con metodologie e finalità
divergenti rispetto a un coro di voci bianche che è una realtà professionale
formata da bambini dotati e selezionati aventi come obiettivo non tanto
l'educazione musicale quanto la produzione artistica. Il coro di bambini a
orientamento didattico, in Italia, ha le sue radici circa nel XIX secolo; si
sviluppò grazie all'uso e alla pratica della musica nelle scuole diventando
perciò una formazione piuttosto popolare che non necessitava di alcun esborso
economico. Crebbe anche l'esigenza di formare insegnanti nel ruolo di
educatori musicali; durante gli anni quaranta il compito di preparare e di
educare i maestri spettava agli Istituti Magistrali. Al termine degli studi
agli alunni veniva richiesta la conoscenza del suono, del ritmo, dell'accento
della parola in rapporto a quello ritmico della battuta, delle forme musicali
in relazione con quelle della poesia, la storia della musica, e l'uso
dell'apparato vocale. Nel XX secolo, e in particolare nel dopoguerra, in tutta
Europa furono ricostituiti molti cori di bambini al di fuori dell'ambito
scolastico, la cui attività educativa e formativa costituiva un'occupazione
del tempo libero. Si svilupparono sistematicamente cori di bambini a scuola,
nelle parrocchie, nelle trasmissioni televisive, ecc. Il più importante coro
di voci bianche che ha operato in Italia è stato il Coro di Voci Bianche della
RAI diretto da Renata Cortiglioni.[ _senza fonte_ ] La letteratura per coro di
bambini negli anni settanta aumentò sul mercato (Carl Orff, Cesar Bresgen,
Paul Hindemith, Günther Kretzschmar), innumerevoli scuole musicali per giovani
presero piede dappertutto (molte come iniziative private di genitori ed
insegnanti di musica); negli anni ottanta, in Italia, l'attività corale fu
inquadrata come materia musicale istituzionale. In Germania rimane ancora
forte questa tradizione: molti cantautori scrivono canzoni per i cantanti
bambini e per coro di bambini. Nel 2002 erano ben presenti in tutta la
Germania 18.790 cori di bambini e giovani che rappresentava il 30,9 per cento
di tutti i cori esistenti. Tra i musicisti che in Italia si sono dedicati ai
cori di voci bianche in veste di compositori e didatti ricordiamo: Roberto
Goitre, Nicola Conci, Fabrizio e Lydia Visentin, Cinzia Zanon, Bruna Liguori
Valenti, Enrico Miaroma, Andrea Basevi, Manolo Da Rold e Mario Mora direttore
del coro di voci bianche "I Piccoli Musici di Casazza" fra i più apprezzati in
Italia.

Il significato e l'importanza di un coro di voci bianche va al di là del puro
rendimento musicale; per gli appartenenti a questi cori la formazione musicale
e il fare musica insieme è un valore educativo e sociale da non sottovalutare.
Il coro funge da mezzo di educazione civile, nel rispetto del lavoro del
prossimo e del direttore, e psicologica, valorizza la musica come arte e
scienza, rappresenta una tra le tante forme di conoscenza musicale, inoltre è
un mezzo utile alla salvaguardia delle tradizioni locali. Didatticamente il
coro offre la possibilità di impostare la voce gradualmente attraverso la
lettura e il canto di un testo, di migliorare la percezione sensoriale,
affettiva, emotiva ed interpretativa, di perfezionare la coordinazione motoria
laterale e bilaterale, di aumentare i tempi di attenzione, di concentrazione e
la memoria.

Il Tölzer Knabenchor di Bad Tölz presso Monaco diretto da Gerhard Schmidt-
Gaden, Il Vesna Children Choir di Mosca (unico coro di voci bianche al mondo
ad aver vinto il Gran Premio Europeo di Canto Corale), l'Escolania de
Montserrat, il Poznanskie Slowiki (coro di Poznan - Polonia - fondato nel 1939
dal prof. Stefan Stuligrosz), i Regensburger Domspatzen, il Thomanerchor di
Lipsia, il Dresdner Kreuzchor sono tra i più conosciuti e prestigiosi cori di
voci bianche tuttora esistenti e attivi in Europa; in Italia come già detto il
più prestigioso coro di voci bianche è il gruppo dei Piccoli Musici di Casazza
del maestro Mario Mora che si può annoverare tra i migliori cori italiani ed
europei, altri eccellenti cori di voci bianche sono: il Coro di voci bianche
del Teatro Regio e del Conservatorio "G.Verdi" di Torino[1] diretto da C.
Fenoglio, I piccoli cantori di Torino, il Coro di voci bianche della Scala di
Milano, Il Coro di voci bianche del Teatro dell'Opera di Roma, Il coro di voci
bianche del teatro di San Carlo di Napoli ecc. Utilizzano voci bianche (solo
maschili) per il soprano e il contralto sia il coro papale, la Cappella
Sistina, sia il coro del Duomo di Milano, attualmente il più longevo in Italia
è il Coro di Voci Bianche dell'Arcum, diretto da Paolo Lucci.[ _senza fonte_ ]
Menzione a parte va fatta per i Wiener Sängerknaben, un importante coro di
voci banche la cui data di nascita coincide con la nascita della
_Musikkappelle_ di Vienna. In quell'occasione l'Imperatore Massimiliano I
trasferendosi con tutta la sua corte da Innsbruck a Vienna esigeva che tra i
suoi musicisti ci fossero anche sei bambini: questo coro aveva la funzione di
accompagnare esclusivamente funzioni e concerti privati sempre all'interno
della corte dell'imperatore.

Si possono così raggruppare in ordine alfabetico i più prestigiosi cori di
voci bianche europei:

