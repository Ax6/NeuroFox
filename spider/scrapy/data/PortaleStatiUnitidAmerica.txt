  
  
  

Gli **Stati Uniti d'America** sono una repubblica federale presidenziale
dell'America settentrionale composta da 50 stati e un distretto federale. Con
una superficie di oltre 9,83 milioni di km² e con più di 300 milioni di
abitanti, gli Stati Uniti sono il terzo paese più esteso del mondo, e il terzo
più popolato. Gli Stati Uniti sono uno dei paesi con la maggior diversità
etnica e la sua multiculturalità è il prodotto di un’immigrazione su larga
scala dai più svariati paesi dei diversi continenti. L'economia americana è la
più grande economia nazionale nel mondo, con una stima del prodotto interno
lordo (PIL) nel 2008 di 14.300 miliardi di $ (che rappresenta il 23% del
totale mondiale basato sul PIL nominale e quasi il 21% del PIL calcolato a
parità di potere d'acquisto).

La nazione è stata fondata da tredici colonie della Gran Bretagna situate
lungo la costa atlantica. Il 4 luglio 1776, con la Dichiarazione di
Indipendenza, hanno proclamato la loro indipendenza dalla Gran Bretagna. Gli
stati si ribellarono e sconfissero i britannici nella Guerra di indipendenza
americana, prima grande colonia a rivoltarsi con successo contro le leggi
coloniali.

Una _Convenzione Federale_ (Convenzione di Filadelfia) adottò l'attuale
Costituzione degli Stati Uniti d'America il 10 settembre 1777; con la ratifica
l'anno successivo nasceva una repubblica con un forte governo centrale.

Membro permanente del Consiglio di Sicurezza dell’ONU, e un membro fondatore
della NATO, con la fine della Guerra Fredda divenne l'unica grande
superpotenza.

**Leggi la voce...**

La **USS _Indianapolis_ (CA-35)** è stata un incrociatore della classe
Portland della United States Navy, che ha guadagnato un posto nella storia in
seguito alle vicende legate al suo affondamento. In quella circostanza si
registrò la seconda maggior perdita di vite umane in un unico evento della
storia della marina degli Stati Uniti, con 880 vittime, inferiore solo a
quello occorso nell'affondamento della USS Arizona (BB-39) durante l'attacco a
Pearl Harbor. Dopo aver consegnato parti critiche per l'assemblaggio del primo
ordigno atomico impiegato in guerra, che in seguito sarebbe esploso su
Hiroshima, alla base statunitense di Tinian il 26 luglio 1945, si trovava nel
Mare delle Filippine quando il 30 luglio 1945 alle ore 00,14 fu attaccato ed
affondato da un sommergibile giapponese. La maggior parte dell'equipaggio
perse la vita per una combinazione letale di vari fattori, tra i quali
spiccano esposizione al sole, deidratazione e attacchi di squalo, durante i
quattro giorni di attesa dei soccorsi in mare aperto dopo l'affondamento. La
_Indianapolis_ è stata una delle ultime unità navali statunitensi affondate
durante la seconda guerra mondiale, precedendo di pochi giorni la perdita del
sommergibile USS _Bullhead_ (SS-332) affondato dai giapponesi il 6 agosto
1945\.

Il **Missouri** è uno dei principali fiumi dell'America settentrionale, il più
importante tributario del fiume Mississippi, nonché il più lungo affluente del
mondo.

Il Missouri nasce dalla confluenza dei fiumi Madison, Jefferson e Gallatin in
Montana e scorre fino incontrare il Mississippi a nord di Saint Louis. Il
Missouri ha una lunghezza di 3725 km. A seconda che si consideri la sua
lunghezza dalle sorgenti o da Three Forks nel Montana dove confluiscono i tre
fiumi che lo originano, è considerato il fiume più lungo o il secondo fiume
più lungo degli Stati Uniti. Prima del programma di canalizzazione _Pick-
Sloan_ era indubbiamente il fiume più lungo degli Stati Uniti.

Il sistema fluviale combinato Mississippi-Missouri è il quarto fiume al mondo
per lunghezza. Alla confluenza col Mississippi il Missouri apporta un volume
d’acqua che è meno della metà di quello del Mississippi Superiore e dell’Ohio
che è il secondo affluente del Mississippi.

_**La libertà che illumina il mondo**_ (in inglese _Liberty enlightening the
world_ ; in francese _La liberté éclairant le monde_ ), conosciuta più
comunemente con il nome di **statua della Libertà** , è un monumento di New
York, tra i più celebri e segno distintivo della città. Esso, infatti, con i
suoi 93 metri d'altezza dal suolo alla punta della fiaccola (di cui 47 di
piedistallo), è visibile fino a 40 chilometri di distanza.

Progettata e costruita a Parigi su progetto di Frédéric Auguste Bartholdi e
realizzazione ingegneristica di Gustave Eiffel, essa fu donata dai francesi
agli Stati Uniti d'America (e ivi assemblata) nel 1886 in commemorazione della
dichiarazione d'Indipendenza di più di un secolo prima, e in segno di amicizia
tra i due popoli.

Svetta all'entrata del porto del fiume Hudson, sulla rocciosa Liberty Island
(un tempo Bedloe's Island), come ideale benvenuto a tutti coloro che arrivano
negli USA. La gigantesca statua femminile consiste in un'armatura di acciaio
rivestita di lastre di rame modellate a martello e assemblate con rivetti.

**Abraham Lincoln** (Contea di Hardin, 12 febbraio 1809 – Washington, 15
aprile 1865) è stato un politico statunitense. È considerato sia dalla
storiografia sia dall'opinione pubblica uno dei più importanti e popolari
presidenti degli Stati Uniti.

Fu il presidente che pose fine alla schiavitù, prima con la Proclamazione
dell'Emancipazione (1863), che liberò gli schiavi negli Stati dell'Unione, e
poi con la ratifica del Tredicesimo Emendamento della Costituzione Americana,
con il quale nel 1865 la schiavitù venne abolita in tutti gli Stati Uniti. A
Lincoln è riconosciuto il merito di aver allo stesso tempo preservato l'unità
federale della nazione, sconfiggendo gli Stati Confederati d'America
(favorevoli al mantenimento della schiavitù) nella Guerra di secessione
americana.

L'operato di Lincoln ha avuto una duratura influenza sulle istituzioni
politiche e sociali degli Stati Uniti, dando inizio a un maggiore
accentramento del potere del governo federale e ponendo un limite al raggio
d'autonomia dei governi dei singoli Stati. L'autorevolezza di Lincoln è stata
rafforzata dalla sua abilità di oratore, e il Discorso di Gettysburg, il più
significativo e famoso da lui pronunciato, è considerato una delle pietre
miliari dell'unità e dei valori della nazione americana.

La **guerra del Vietnam** venne combattuta tra il 1962 e il 1975 sul
territorio del Vietnam del Sud e delle aree confinanti di Cambogia e Laos
(vedi anche, Guerra segreta), e in missioni di bombardamento (Operazione
Rolling Thunder) sul Vietnam del Nord.

Una parte delle forze in conflitto era la coalizione di forze composta da
Vietnam del Sud, Stati Uniti, Corea del Sud, Thailandia, Australia, Nuova
Zelanda, e Filippine.

Dall'altra parte c'era la coalizione formata da Vietnam del Nord e Fronte di
Liberazione Nazionale del Vietnam (FLN) conosciuto anche come Viet Cong, un
movimento di guerriglia Nordvietnamita. L'Unione Sovietica e la Repubblica
Popolare Cinese fornirono aiuti militari al Vietnam del Nord e FLN, ma non
presero parte alla guerra con le loro truppe.

La guerra fece parte di un più ampio conflitto regionale che coinvolse le
nazioni confinanti di Cambogia e Laos, conosciuto come **Seconda Guerra
Indocinese**.

In Vietnam, questo conflitto è conosciuto come **Guerra Statunitense** (in
vietnamita **Chiến Tranh Chống Mỹ Cứu Nước** , letteralmente **Guerra contro
gli statunitensi per salvare la nazione** ).

**San Francisco** è una città statunitense, la quarta della California per
numero di abitanti (dopo Los Angeles, San Diego e San Jose), con una
popolazione stimata nel 2008 di 808.976 abitanti, stima che la colloca al
dodicesimo posto fra le città più popolose degli Stati Uniti d'America e allo
stesso tempo al secondo posto per densità di popolazione, dietro solo a New
York. La città fa parte di una vasta area metropolitana (circa 7 milioni di
abitanti, la quinta dell'intero Paese), la San Francisco Bay Area, di cui è
sempre stata il centro economico-finanziario, culturale e turistico, anche se
ha ormai perso il primato di popolazione.

Al giorno d'oggi, San Francisco è una popolare meta di molti turisti
internazionali, ed è conosciuta per la sua fresca nebbia estiva, per le sue
ripide colline, per la sua vivacità culturale e il suo eclettismo
architettonico, che affianca stile vittoriano e architettura moderna, per i
suoi famosi paesaggi, incluso il Golden Gate Bridge, per i suoi taxi e per
Chinatown. Per tutte queste caratteristiche è considerata tra le più "europee"
delle metropoli americane.

La **California** è uno Stato situato nell'ovest degli Stati Uniti d'America e
che si affaccia sull'oceano Pacifico. È lo Stato più popoloso e terzo più
esteso degli USA, ed è sia fisicamente che demograficamente variegata. Il
soprannome ufficiale dello stato è "The Golden State" (Lo stato dell'oro, con
riferimento alla corsa all'oro), mentre la sua abbreviazione postale è **CA**.

La California meridionale è densamente popolata, mentre quella settentrionale,
più vasta, è meno intensamente popolata. La grande maggioranza della
popolazione vive entro 80 km di distanza dall'Oceano Pacifico.

Il nome deriva da _Las sergas de Espladián_ (Le avventure di Spladian), un
romanzo del XVI secolo di Garci Rodríguez de Montalvo, nel quale venivano
descritte la regina Califia e la sua isola paradisiaca chiamata California, a
sua volta ispirandosi ad un passo incomprensibile della _Chanson de Roland_ ,
che al verso 2924 cita il toponimo di _Califerne_.

**Hollywood** è un distretto della città di Los Angeles, in California,
situato a nord-ovest del centro cittadino. La popolazione è stimata sulle
300.000 unità (i distretti di Los Angeles non hanno confini ufficiali).

È la città dei VIP di ogni genere e il debutto di molti film americani avviene
nei suoi immensi cinema. Inoltre, in una delle sale di Hollywood, vengono
consegnati i premi Oscar.

Ai visitatori si presenta come una zona piuttosto squallida, costruita senza
una precisa connotazione urbana, formata da bassi edifici e da larghe strade e
viali posti ai margini delle due celebri vie, Sunset Boulevard e Wiltshire
Boulevard; all'interno raccoglie i grandi teatri di posa (21 nel periodo di
massima prosperità) e le abitazioni degli attori, dei registi e dei
produttori, situate in genere sulle pendici della vicina collina di Beverly
Hills. Sia in questo quartiere della città losangelina che nei non distanti
centri di Burbank, Glendale, Culver City e Santa Monica sorgono inoltre
stabilimenti di sviluppo e stampa dei film, di sincronizzazione e così via.

**Attenzione: non è stato immesso alcun parametro**

  

