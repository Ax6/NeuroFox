Polizia giudiziaria  

Le **Compagnie Barracellari** sono un'istituzione pubblica di polizia locale,
urbana e rurale tipica della Regione Autonoma della Sardegna e rappresentano
la più antica forza di polizia d'Europa. L'etimologia del nome barracello ha
origine dallo spagnolo _barrachel_ , che ha la stessa origine dell'italiano
_bargello,_ in sardo _barratzellu/barracellu_ (che indicava una guardia armata
di nomina politica, generalmente campestre).

Secondo quanto riportato nel Dizionario storico etimologico Spagnolo militare
pubblicato nel 1869, ad opera del Colonnello Josè Almirante de Coronella, la
prima citazione ufficiale del termine _**Barrachel de Campagna**_ trova
riscontro nelle ordinanze risalenti al 1536. In Spagna i _Barrachel de
Campagna_ faceva parte di un organo esercente funzioni di polizia ad
ordinamento militare. Successivamente la prima citazione ufficiale dei
barracelli in Sardegna risale al 1570 - 1572 circa.

L'istituto, che ha antiche origini giudicali, nel XVII e nel XVIII secolo si
presenta, infatti, come una speciale squadra di guardie campestri dei comuni
che si rinnova di anno in anno nell’ambito della comunità rurale o urbana e
che in cambio dei contributi versati dagli allevatori e dai coltivatori
s’impegnava a pattugliare il territorio, a proteggere le attività agricole, a
prevenire i reati, a sorvegliare i beni rurali e in particolare a risarcire i
danni causati da furti, atti vandalici e sconfinamenti del bestiame che siano
rimasti impuniti. Perseguendone gli autori e indennizzando i proprietari,
comportandosi al tempo stesso come polizia rurale e come una sorta di società
di assicurazione.

I barracelli, con la denominazione specifica e con le loro caratteristiche
competenze, in Sardegna hanno avuto invece origine quasi sicuramente a Sassari
e ad Alghero. Nel Comune di Sassari nel XVI secolo, in cui si ha la prima
citazione significativa con la quale il Sindaco di Sassari, chiedeva al
Parlamento (1572-1574) che "il sistema dei barrancelli" fosse esteso a tutta
la Sardegna a causa del grave stato di ordine pubblico nelle aree rurali. Il
testo del Sindaco di Sassari era il seguente: "Affinché gli abitanti del Regno
possano con più profitto occuparsi della coltivazione della terra ed essere
signori dei loro averi, del bestiame, dei seminati [...] e affinché i
contadini possano con più sicurezza risiedere fuori dai centri abitati, per
occuparsi meglio dell'agricoltura, del bestiame e delle altre attività [...]
piaccia a V.S. ordinare che nel resto del Regno, come già nel Capo di
Logudoro, si istituiscano i barincellos ovvero justitia de campana, con la
giurisdizione, i poteri e le altre cose che a V.S. sembreranno più opportune,
affinché possano e debbano perseguire i ladri, i malfattori e i banditi che
vanno per la campagna [...] e che i salari dei detti _barinjellos_ vengano
tratti dalla s _umma del servei del parlament_."

Durante la loro storia furono abolite una prima volta nel 1819 e sostituite
con i Cacciatori reali di Sardegna.[1] Furono ricostituite nel 1827 e
riconfermate nel 1836, anche se negli anni successivi molte furono le proposte
parlamentari per la loro abolizione (1848, 1849, 1850)[2]. Il Governo Sardo
invece le riorganizzò con Legge 22 maggio 1853, e quello italiano le
regolamentò con il Regio Decreto 14 luglio 1898, n. 403,[2] dando loro un
inquadramento più simile alle guardie delle province e dei comuni.

Dopo l'unità d'Italia la disciplina venne risistemata con la Legge Regionale
n.25 del 15 Luglio 1988.

I singoli Comandi dei Barracelli sono diretti da un Capitano nominato dal
Consiglio Comunale, che è responsabile verso il Sindaco del corretto
svolgimento del servizio, della disciplina e dell’impiego tecnico - operativo
dei barracelli.

I barracelli derivano da una forma spontanea di _scolca_[3] risalente a molto
prima dell'arrivo degli Aragonesi nell'Isola e precisamente al periodo dei
Giudicati (terminato nel XIV secolo) quando i barracelli erano infatti
chiamati _juratos_ (o _jurados de logu_ )[4], ed erano coordinati da un
_maiore de scolca_ che ne rispondeva direttamente all'antesignano del Sindaco
odierno, il _maiore de villa_. Il "livello di attenzione" della vigilanza era
garantito dal rischio patrimoniale che assumevano personalmente in quanto sin
da allora sarebbe stato a loro carico il risarcimento dei danni eventualmente
patiti dai proprietari dei terreni da essi vigilati, ove fossero stati
derubati o altrimenti lesi.[5]

La criminalità, secondo alcuni studi[6], era caratteristicamente individuale
in quanto la Carta de Logu \- che pure annoverava fattispecie di crimini con
grande dettaglio giungendo a trattare del furto commesso da amanti in camera
da letto - non menzionava fenomeni associativi come la bardana né il
brigantaggio, che pure imperversavano in Continente; inoltre, a differenza che
nel resto d'Italia, ai Templari non fu consentito l'esercizio di attività di
polizia, almeno nella misura in cui lo si era concesso dall'altra parte del
mare, segnale forse di una situazione generale di soddisfacente tranquillità
tale da non costringere a delegare il controllo del territorio a ordini
militari e cavallereschi esterni[7].

In seguito, nel 1570 gli Aragonesi diedero loro il nome di _Barrachellos_ ,
dal quale deriva l'attuale denominazione. In questa fase i _Barrachellos_
ebbero vaste competenze in materia di ordine pubblico e pubblica sicurezza ed
il loro reclutamento avveniva per coscrizione, sempre quindi su base
obbligatoria, ora in analogia con altre prestazioni obbligatorie gravanti sul
mondo rurale come in primo luogo la roadia.

Ulteriori documenti storici che richiamano l'istituzione dei barracelli ci
rimandano alla Città di Alghero[8] con l'Ordinanza consigliare algherese che
nel 1609, per gravi questioni di ordine pubblico, furti e danneggiamenti ad
opera sia di _vagabundos_ suoi abitanti, sia di _forasters_ che si recano in
città, decide di costituire i _barranchellos de campanya_ (eleggendone otto)
con l'obiettivo di " _volent stirpar semblant latrocinis"_[9].

Le origini dei barracelli algheresi pare risalgano agli inizi del XVII sec.
Tuttavia, è solo dal 1683 che la loro continuità amministrativa (1683-1848) è
attestata da numerose fonti documentali conservate presso l’Archivio Storico
Comunale di Alghero. Si tratta di un corpus davvero imponente: 170 registri
(1683-1829) tra _Registres de danys, Registres de cavalls i bísties de mola,
Registres de bestiar viu, Registres d’estimes de fruita e Registres de vinyes
tancades_ , oltre a una copiosa messe di documenti sparsi. La maggior parte
dei registri è stilata in catalano fino al 1829; invece, nei Capítols e nei
Registres de bestiar viu compaiono documenti redatti in catalano, castigliano
e italiano. I Capítols illustrano il carattere civile e para-militare della
compagnia, la sua organizzazione gerarchica, rinnovata di anno in anno,
costituita da un Capitano – designato dal Consiglio Generale della città – uno
o due Tenenti e diversi barranxels (o soldats) scelti dal Capitano. Alle norme
fissate nei Capítols dovevano attenersi sia la compagnia dei barracelli sia i
proprietari agricoli e gli allevatori: per denunciare i danni e richiedere
l’indennizzo corrispondente si ricorreva al Registre de danys redatto da un
notaio, che vi annotava anche i procedimenti civile e amministrativo cui
rifarsi.

I barracelli di Alghero, che assieme a quelli di Sassari risultano essere i
più "antichi" della Sardegna, non appaiono strutturati come compagnia di
assicurazione, ma sono simili agli organismi di polizia rurale da secoli
operanti in Sardegna.

Con il passaggio della corona ai Savoia, il XIX secolo fu un secolo cruciale
per il mondo agro-pastorale sardo. Sorsero infatti gravi problemi di ordine
pubblico connessi alla forzosa trasformazione della proprietà rurale nel
quadro di un'azione riformista di vasta portata.

Dalla secolare tradizione agricola cristallizzata negli ademprivi, si andava
verso una diffusione della proprietà privata dei suoli al fine di
incrementarne la produttività, e lo stravolgimento di usi e consuetudini
consolidati da secoli non fu indolore per la società isolana.

Nel 1819 le Compagnie Barracellari furono soppresse ed inglobate nei
Cacciatori di Sardegna.[10]

Nel 1820 fu emanato il noto Editto delle chiudende ritenuto dai sardi come una
grave ingiustizia. Dopo la sua pubblicazione nel 1823 crebbero i disordini
legati alla sua applicazione, che prevedeva il riconoscimento della proprietà
terriera - popolarmente avvertita come comune, collettiva[11] \- a chi in
pratica fosse meramente riuscito a recingerla, avendosene per effetto
innumerevoli abusi e conseguenti violenze, aggressioni, ritorsioni, aperte
rivolte in buona parte delle campagne isolane. I barracelli furono perciò
riammessi nel 1827, finché fu con il Regio Decreto del 22 maggio 1853, n.
1533, che si intese porre ordine più sistematicamente nella materia.[12]

Il Regio Decreto stabilì che il reclutamento dei barracelli dovesse avvenire
su base volontaria,[13] assimilando tali soggetti alle _guardie campestri_[14]
e li si attribuiva poteri di polizia giudiziaria e pubblica sicurezza per cui
avrebbero potuto eseguire arresti in flagranza di reati punibili con la
reclusione[15] oppure in caso di incontro con persone in possesso di frutti
della terra di cui non potessero giustificare la provenienza.[16]

Successivamente venne emanato il Regio Decreto del 14 luglio 1898, n. 403; ed
infine la Regione Autonoma della Sardegna le ha ulteriormente regolamentate e
organizzate con la Legge Regionale 15 luglio 1988, n. 25.[17]

Secondo il Codice di Procedura Penale italiano (art. 57, 2° comma, c.p.p. e
art. 57, 3° comma, c.p.p.), nell'elenco degli agenti di polizia giudiziaria, i
barracelli appartengono alle guardie dei comuni, come confermato ed
esplicitato dall'Ufficio Legislativo del Ministero della Giustizia nel 2011(
_m_dg.LEG.08/09/2011. 0005351.U_ ) e nel 2016 ( _m_dg.LEG.12/12/2016.
0012194.U_ ) e assumono ex lege (art.5 della Legge del 7 marzo 1986 n. 65) la
qualifica di agenti ed ufficiali di polizia giudiziaria.

Recentemente anche il Ministero dell'Interno, con nota n°
557/PAS/U/01817710089.DGG(1) del 1/12/2016, ha evidenziato che ad avviso del
predetto Dicastero, l'ordinamento giuridico, in linea con quanto previsto
dall'art. 57 del c.p.p e dall'art. 5 della Legge n. 65 del 7 Marzo 1986,
riconosce ai componenti delle Compagnie Barracellari, le funzioni di agenti e
ufficiali di polizia giudiziaria.

La qualifica di agente di pubblica sicurezza è attribuita con decreto di
approvazione emanato dal Prefetto della Provincia di appartenenza, previa
comunicazione al Sindaco su richiesta di questi e previo accertamento del
possesso dei seguenti requisiti:

Durante lo svolgimento delle loro funzioni di polizia locale urbana e rurale,
coadiuvano le altre forze di polizia dello Stato quando queste ne facciano
richiesta.

Nel Decreto Prefettizio di nomina ad agente di pubblica sicurezza è indicato,
ai sensi dell’art. 12, 2° comma, del Decreto del Presidente della Repubblica
19 Giugno 1979, n. 348, il tipo di armi che i barracelli sono autorizzati a
portare durante il servizio.

Essendo i Barracelli Agenti ed Ufficiali di Polizia giudiziaria a mente
dell'art. 57 comma 2 del c.p.p e art. 5 della Legge 65/86, possono procedere
all’accertamento e contestazione delle infrazioni amministrative, in quanto
sono titolari dei poteri previsti dall'art. 13, 4° comma, della Legge 24
novembre 1981, n. 689, fatto salvo l’esercizio degli specifici poteri di
accertamento previsti dalle leggi vigenti.

I barracelli svolgono funzioni di:

La normativa che disciplina le Compagnie Barracellari è la Legge Regionale
della Sardegna del 15 luglio 1988, n. 25 avente ad oggetto "Organizzazione e
funzionamento delle compagnie barracellari."[19], che stabilisce i seguenti
compiti:

I barracelli devono inoltre collaborare, nell'ambito delle proprie
attribuzioni e nel rispetto delle norme vigenti, con le forze di polizia dello
Stato quando ne sia stata fatta richiesta al Sindaco, per specifiche
operazioni. La legge regionale del 1988 ribadisce la limitazione territoriale
del servizio di polizia al solo territorio del comune di appartenenza, salvo
la necessità di inseguire autori di crimini colti in flagranza, o in caso di
richiesta da parte delle forze dell'ordine per l'espletamento di servizi
particolari di ordine pubblico e simili.

Esempio di segnale distintivo, comunemente chiamato "paletta segnaletica",
utilizzato dai barracelli durante l'espletamento dei servizi di polizia
locale.

I barracelli sono rappresentati da un sindacato e da due sigle
rappresentative:

Altri progetti

