La **ikan'e** (in russo иканье [ˈiːkʌnʲjə], lett. "pronunciare «i»") è un
fenomeno fonologico della lingua russa in cui la /e/ in posizione atona si
pronuncia [ɪ] (suono simile ad [i], da cui il nome). Ad esempio, in russo
семена ("semi") viene pronunciato [sʲɪmʲɪˈnɑ], come se la parola fosse scritta
* _симина_.

La convenzione ortografica del russo non segnala nella scrittura l'esistenza
della _ikan'e_. Gli studenti di russo principianti vengono spesso confusi da
questo fenomeno, poiché la pronuncia non corrisponde alla scrittura (come del
resto avviene nel caso di altre lettere dell'alfabeto russo), cosicché spesso
le parole vengono pronunciate male se lette da un testo scritto o trascritte
male se ascoltate, a causa anche dell'abitudine ortografica di non segnalare
la posizione dell'accento.

La _ikan'e_ è tipica del dialetto moscovita. In altri dialetti russi la /e/
atona si pronuncia [e] ( _ekan'e_ , fenomeno più antico che rende il russo più
simile all'ucraino e al ruteno).

