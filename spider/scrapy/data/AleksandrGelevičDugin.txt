**Aleksandr Gel'evič Dugin** (in russo: Александр Гельевич Дугин?; Mosca, 7
gennaio 1962) è un politologo e filosofo russo.

Dugin sviluppa il pensiero di Martin Heidegger, specialmente il concetto
geofilosofico del _Dasein_ , come centro mondificante al contempo universale e
particolare, uno e molteplice, coniugandolo con il pensiero della scuola
tradizionalista, ossia René Guénon e Julius Evola. Dugin ha svolto un ruolo
essenziale nella filosofia della Russia dopo la caduta del Muro di Berlino,
traducendo e contestualizzando i succitati autori. Il testo più importante di
Dugin, sintesi del suo pensiero, è _La quarta teoria politica_ (pubblicato in
inglese come _The Fourth Political Theory_ ).[1]

Per Dugin le forze del mondo occidentale liberal-capitalistico rappresentano
quella che i Greci chiamavano ὕβρις ( _hybris_ ), "la forma essenziale del
titanismo", dell'anti-misura, che osteggia il Cielo che "è la misura—in
termini di spazio, tempo, essere". In altre parole l'Occidente è "la rivolta
della Terra contro il Cielo". In una prospettiva escatologica, "una volta che
il Cielo reagisce gli dèi restaurano la misura". All'universalismo atomizzante
e omologante dell'Occidente, Dugin contrappone un universalismo apofatico, un
Uno come quello di Platone che si flette nella molteplicità degli esseri e dei
loro modi di esistere, e che si esprime nella politica dell'idea di impero.[2]

È noto anche al di fuori della Russia per aver teorizzato la fondazione di un
"impero euro-asiatico" in grado di contrapporsi all'Occidente
americanizzato.[3][4][5] È stato l'organizzatore e il primo leader del Partito
Nazional Bolscevico e, in seguito del Fronte Nazionale Bolscevico e del
Partito Eurasia. Il suo programma politico mira anche all'unificazione di
tutti i popoli di lingua russa in un unico paese attraverso lo smembramento
territoriale delle repubbliche ex-sovietiche.[6][7]

Aleksandr Dugin è nato da famiglia di tradizioni militari: il padre era un
ufficiale dei servizi segreti sovietici e la madre una dottoressa.[8] Nel 1979
si iscrive all'Istituto Aeronautico di Mosca, che presto abbandona per
conseguire la laurea in filosofia.

Lavora come giornalista dai primi anni Ottanta, diffondendo i suoi articoli
clandestinamente. Nel 1988, insieme all'amico Gejdar Džema, si unisce al
gruppo nazionalista anti-occidentale Pamjat. Negli anni della dissoluzione
dell'Unione Sovietica si oppone prima a Michail Gorbačëv e poi a Boris El'cin,
prendendo parte al "Fronte di Salvezza Nazionale". Dopo la caduta dell'URSS
collabora con Gennadij Zjuganov alla scrittura del programma politico del
nuovo Partito Comunista della Federazione Russa.[9]

Nel 1993 fonda il Partito Nazional Bolscevico con lo scrittore Eduard Limonov.
Comincia a pubblicare il suo giornale, _Elementy_ , sul quale loda l'ideologo
neo-fascista e anti-atlantista Jean-François Thiriart. Negli anni seguenti
celebra sia lo zarismo sia la prassi politica di Stalin, oltre a Julius Evola.
Collabora anche con il settimanale _Den_ ( _Il giorno_ ), uno dei centri
ideologici dell'anti-cosmopolitismo russo.[9]

Le differenze ideologiche con Limonov si fanno nel frattempo incolmabili e
portano Dugin a uscire dal partito insieme ai militanti più accesamente
nazionalisti. Si sposta in seguito ancora più a destra, con la fondazione di
organizzazioni (dalla visibilità politica quasi inesistente) anti-liberali e
anti-progressiste, tra le quali il Fronte Nazionale Bolscevico. Dopo la
rottura con Limonov, nel 1998 si avvicina a Evgenij Primakov e, in seguito,
alla cerchia di Vladimir Putin.[10]

Nel 2000 ha fondato un nuovo movimento, il Partito Politico Panrusso Eurasia,
che nel 2003 è divenuto una ONG col nome di Movimento Internazionale
Eurasiatista ( _Meždunarodnae Evrazijskoe Dviženie_ , MED). Ha insegnato
all'Università statale di Mosca dal 2008 al 2014, mentre dal 2018 insegna
all'Università Fudan di Shanghai.

«Il regno del nazional-bolscevismo, il _Regnum_ , l'Impero della Fine ... È il
ritorno degli angeli, la resurrezione degli eroi, l'insurrezione del cuore
contro la dittatura della ragione. Questa Ultima Rivoluzione è compito
dell'acefalo, il portatore senza testa di croce, falce e martello, coronato
dal sole dello _svastika_ eterno.[11]»

Nel nazionalbolscevismo, "nazione" è da intendersi, come ben esplicito nel
russo _narod_ , come un ente integrale, organico, per sua essenza refrattario
a qualsiasi suddivisione anatomica, dotato di un suo destino particolare e di
una sua struttura unica. Nella dottrina tradizionale ogni nazione è
manifestazione di un essere divino, angelico. Esso è "al di fuori del tempo e
dello spazio" e "purtuttavia costantemente presente nelle vicissitudini
storiche della nazione", è un essere di luce, un "pensiero di Dio", la cui
"struttura è visibile nelle realizzazioni storiche della nazione, nelle
istituzioni sociali e religiose che la caratterizzano, nella sua cultura", nei
re divini, nei grandi eroi, nei pastori, nei santi. Esso è l'Assoluto
particolarizzato.[11]

"Bolscevismo" è da intendersi come il "marxismo di destra" o "comunismo di
destra", "le cui origini risalgono alle antiche società iniziatiche e alle
dottrine spirituali di età remote", che conserva le basi mistiche, spirituali,
e gnostiche presenti in Marx ma non nel marxismo successivo. Esso è al
contempo scevro delle componenti decadenti del marxismo successivo, quali
progressismo e umanismo. Tale bolscevismo trovò terreno fertile in Russia e
presso altri popoli tradizionali non ancora "alienati dallo Spirito", come la
Cina.[11]

Più di recente (dalla pubblicazione di _La quarta teoria politica_ nel 2009),
Dugin ha utilizzato il nome di "quarta teoria politica" (abbreviato "4pt") per
la sua idea. Quarta in quanto oltrepassante le tre teorie politiche
precedenti, che si sono alternate plasmando il mondo moderno—fascismo,
comunismo e liberalismo—; quarta in quanto "il numero 4 è il segno di Giove,
il pianeta dell'ordine e della monarchia. È un simbolo indo-europeo
patriarcale del Dio del Cielo — Dyaus, Zeus, Deus".[12]

«La Quarta Teoria, nelle parole stesse di Dugin, è un recupero del
nazionalbolscevismo che rappresenta "il socialismo senza materialismo,
ateismo, modernismo e progressivismo". È altresì un recupero della Tradizione
spirituale gnostica ed esoterica originaria e un invito al dialogo costruttivo
fra la sinistra radicale e la Nuova Destra debenostiana, oltre che con i vari
movimenti Verdi ed ecologisti, superando vecchi steccati ideologici ed
approdando a nuove sintesi ideali.[13]»

Secondo Dugin stesso, i sistemi politici-culturali dell'Iran e della Cina
odierni sono già delle manifestazioni storiche della quarta teoria
politica.[14]

«... la meccanica del processo ciclico, nel quale la corruzione dell'elemento
terra (e della corrispondente coscienza umana), la desacralizzazione della
civiltà ed il moderno "razionalismo" con tutte le sue logiche conseguenze,
sono considerati come una delle fasi della degenerazione.[11]»

Per Dugin, "il centro di gravità della Tradizione si colloca entro una sfera
non soltanto non razionale, ma persino non umana"; esso è l'"asse del sacro".
L'anello di giunzione tra tradizionalismo e ideologie anti-liberali (molte
delle quali storicamente furono anti-tradizionalistiche, prefiggendosi la
distruzione non solo dei rapporti capitalistici ma di tutte le istituzioni
tradizionali—monarchia e chiesa), per Dugin (e per il nazional-bolscevismo) si
trova nella concezione tradizionalista della ciclicità delle ere, per cui
nella modernità tutte le istituzioni tradizionali "perdono la loro forza
vitale, e pertanto l'auto-realizzazione metafisica deve trovare metodi e vie
nuove".[11]

Dugin paragona il nazional-bolscevismo alla filosofia di Julius Evola, alla
via della mano sinistra, nonché al buddhismo e al tantra indiani, alle vie di
"trascendenza distruttiva", utili per una purificazione del mondo dalla
corruzione data dalla degenerazione dell'Occidente liberale, per una cosciente
azione di distruzione delle istituzioni degenerescenti.[11]

Dugin fa propria la mistica escatologica indo-aria tramandata dalle tradizioni
dell'India, relativa alla discesa dell'umanità prisca dall'Iperborea (il polo
nord), la corruzione demonica e degenerazione bestiale dell'umanità nell'era
corrente ( _Kali Yuga_ ), e il ristabilirsi futuro della giustizia sulla Terra
per mano di una nuova incarnazione del Dio supremo:

«Nella tradizione indo-aria la fine dell'era corrente assisterà al ritorno di
Dio sulla Terra. Una nuova gloriosa Età dell'Oro sorgerà. La Sua venuta
inizierà una Grande Guerra, dopo la quale Egli fonderà il suo regno
millenario. Questa sarà l'era descritta come _Krita Yuga_ negli antichi testi
hindu — un'età di giustizia, dovere, virtù e felicità; un tempo nel quale il
"Grande Dio Bianco" del Cielo regnerà supremo sulla Terra. Nella religione
hindu sarà il decimo e finale _avatāra_ del Signore _Viṣṇu_ : _Kalki_ il
Distruttore.[16]»

Nel solco di altri pensatori tradizionalisti, in una linea di pensiero già
tracciata in Russia (rappresentata tra gli altri da Konstantin Nikolaevič
Leont'ev), il cristianesimo, specialmente quello occidentale (cattolico e
protestante), è per i pensatori della quarta teoria politica ormai niente
altro che un involucro vuoto fattosi portatore dell'utilitarismo economico e
morale dell'Occidente morente, per cui Leont'ev affermava che "per noi Russi è
più conveniente una fusione con i popoli asiatici e di religione non cristiana
per il semplice fatto che tra di essi non è ancora irrimediabilmente penetrato
il moderno spirito europeo".[17] Il cristianesimo occidentale è per Dugin
vuota "anti-tradizione", a differenza del cristianesimo ortodosso che ha
conservato una dimensione iniziatica ed esoterica.[15] Dugin è anche vicino al
movimento della rodnoveria (la fede slava indigena) e ai vecchi credenti
(storici avversari "scismatici" della Chiesa ortodossa), degli ultimi dei
quali è un membro iniziato.[18] Nel suo testo _Il fattore metafisico nel
paganesimo_ , Dugin, che segue in ciò Julius Evola, ritiene che siano le
religioni pagane, e non le tre religioni monoteistiche, le più adatte a
realizzare l'idea imperiale, in quanto permettono quella coesistenza di unità
e molteplicità, la molteplicità degli dèi o spiriti visti come emanazioni o
espressioni dell'Uno, e quindi la complementarità di immanenza e trascendenza,
che è necessaria in un sistema di tipo imperiale.[19]

La quarta teoria politica apre una lotta escatologica contro tutto ciò che
l'Occidente liberale e mondialista incarna di nefasto, e apre al recupero di
tutto ciò che non è moderno né occidentale: "il pre-moderno, il post-moderno,
l'anti-moderno, l'Asia, la tradizione romana".[14] Dugin teorizza la
possibilità di una riorganizzazione della società nell'antica tripartizione di
sacerdoti, guerrieri e contadini, affinché il Cielo riconquisti la Terra,[2]
in quello che identifica come un "socialismo indoeuropeo".[14] Si tratterebbe
di invertire "il processo della modernità che iniziò con il posizionare,
all'opposto, il materiale al di sopra dello spirituale, la Terra sopra il
Cielo".[2] Come identificate da Georges Dumézil, infatti, le caste
tradizionali sono tre, mentre la quarta casta, le moderne masse urbane
borghesi (nel loro dualismo tra capitalisti e proletari), sono il frutto
dell'unione dei rifiuti delle caste tradizionali: guerrieri incapaci di
combattere, contadini incapaci di arare.[14]

Il _Dasein_ rappresenta il futuro nuovo centro per un nuovo inizio di civiltà,
nuovo _axis mundi_ , punto di congiunzione tra Cielo e Terra, che nascerà in
Eurasia (nonostante, per Dugin come per Evola, il mondo a occidente giungerà
prima rispetto all'Oriente all'instaurazione del nuovo ciclo di civiltà, in
quanto l'Occidente è giunto ormai al fondo finale della degenerazione[14]), e
allo stesso tempo l'uomo nuovo che lo indicherà.[17] "Riflettendosi, il
_Dasein_ si fa popolo", lingua, storia, spazio e tempo.[14]

«Il _Dasein_ impone la trasfigurazione dell'uomo ed il suo ricongiungimento
alla dimensione del sacro: una conquista e riappropriazione dell'ordine
sovrannaturale attraverso l'identificazione di Essere e divenire. ... Egli è
un Soggetto partecipe del Divino, ed in quanto tale, di fronte alla
constatazione dell'allontanamento dalla norma, tende a ristabilire l'ordine; a
riappropriarsi della dimensione del sacro, e dunque a preparare la via per il
nuovo Avvento.[17]»

«L'Esserci in Heidegger, rileva Dugin, è in stretto rapporto con il _Geviert_
, il Quadrato che consente di intendere, oltre la comprensione impostasi con
la metafisica, la relazione Essere-Evento. In tal senso il _Dasein_ è l'uomo
reintegrato nelle sue possibilità originarie, l'uomo tradizionale aperto al
cosmo e all'influenza delle _potestates_ che lo animano, oltre il dualismo
razionalista soggetto-oggetto.[1]»

Il _Dasein_ è anche "una forma esistenziale di comprendere il popolo, che si
oppone alle teorie dei liberali, con la loro idea vuota e insignificante di
individuo; alle teorie dei comunisti, basate su classi e collettività,
concetti altrettanto vuoti che non si oppongono affatto a quelli liberali,
poiché questo tipo di collettività è solo un agglomerato di atomi individuali,
come già detto; e, infine, alle teorie dei nazionalisti, che si rifanno al
concetto di Stato nazionale, altra idea borghese antitetica all'impero e
all'idea del sacro".[14]

Il _Dasein_ e il _Geviert_ in cui si manifesta, nella post-modernità "liquida"
risultata dall'involuzione delle caste sono completamente occultati e operanti
nel nascondimento, sono funzione di ciò che Dugin chiama il "Soggetto
Radicale", corrispondente all'"Individuo Assoluto" o "Uomo Differenziato" di
Evola. Il _Dasein_ è l'essenza ed esperienza più radicale dell'uomo, "pura
presenza dell'intelletto", ciò che rimane dell'uomo quando è liberato da
qualsiasi forma storica secondaria, e non è né individuale né collettivo. Tale
pura presenza dell'intelletto si schiude solo quando l'uomo si trova di fronte
alla morte. E "tale Risveglio non è un'idea trascendente, ma un'esperienza
immanente, che deve tornare a essere la radice della politica".[14] Dugin
compara il Soggetto Radicale anche alla "Persona Assoluta", forma
dell'Assoluto personificato, del pensiero indiano, il _Param Atman_ , che in
quella che definisce "trascendenza immanente" è sempre centro anche laddove
non è possibile averne uno, come nel mondo liquido postmoderno, dove non v'è
simmetria che dia forma.[14]

Il Soggetto Radicale si manifesta "quando è saltata la trasmissione regolare
delle forme del sacro" e, non trovando altro che il nulla intorno a sé, ossia
il mondo liquido dato dal dissolversi di tutte le forme tradizionali, punta a
una nuova fondazione.[14] Dugin valorizza ai massimi livelli un'azione
storico-politica che assuma tratti poietici, magico-rituali, demiurgici, come
tipico della tradizione slavofila.[1]

«Noi non vogliamo restaurare alcunché, ma far ritorno all'Eterno, che è sempre
fresco, sempre nuovo: questo ritorno è dunque un procedere in avanti, non a
ritroso. Il Soggetto Radicale, inoltre, si manifesta tra un ciclo che finisce
e uno che nasce. Questo spazio liminale è più importante di tutto ciò che sta
prima e di tutto ciò che verrà dopo.[14]»

Più di recente, negli scritti _Noomachia_ , Dugin ha sviluppato una noologia —
discorso sul _Nous_ , l'intelletto cosmico, oppure _Logos_ — che lo concepisce
(il _Logos_ ) come tripartito: il Logos di Apollo corrispondente al Cielo,
all'Essere e ai modelli ideali assoluti delle stelle (ed è il platonismo,
creazione che non è di un singolo uomo ma del _Nous_ stesso); il Logos di
Dioniso come via mediatrice tra Cielo e Terra e modo proprio del _Dasein_
(l'"Esserci") che porta il Cielo sulla Terra; e infine il Logos di Cibele, la
Terra, la madre e la materialità, titanica, ctonica e caotica, che è assenza
di ogni principio maschile, apollineo, celestiale e al contempo la base in cui
il Logos celeste si può incarnare. Ogni cultura e popolo è una peculiare
combinazione delle tre forme del _Logos_ , e ve ne sono di potenzialmente
illimitate. Per cui non v'è gerarchia tra i popoli e le culture, ma ognuno di
essi segue la propria noologia, il proprio percorso di pensiero.[20]

Tra le tre forme del _Logos_ v'è una eterna "noomachia", ossia "battaglia
dell'intelletto", ma è tra i primi due e il terzo, quello di Cibele, che v'è
la massima contraddizione, la gigantomachia o titanomachia, poiché Cibele
cerca perennemente con i suoi Titani di distruggere l'ordine del Cielo e di
creare un mondo che va "dal basso verso l'alto". La società occidentale
liberale moderna alimentata dalla tecnoscienza è per Dugin, escatologicamente,
l'attacco finale della Grande Madre che tutto divora e dei suoi rappresentanti
a ciò che resta dell'ordine celestiale.[20]

«Il Logos di Cibele è l'idea che la Grande Madre crea e uccide tutto. Non è
l'eternità (Apollo) o il cerchio (Dioniso), ma qualcosa che agisce a suo modo
con cieco e assoluto potere. Una forma di progresso: la crescita dal basso
verso l'alto. In ottica apollinea, Cibele conduce la battaglia titanica delle
forze ctoniche contro il cielo e il regno del Logos maschile di Apollo. […]
Noi stiamo vivendo in un'escatologia cibeliana. Se mettiamo per un attimo da
parte la nostra tradizione spirituale, culturale, religiosa, etica, e
consideriamo la nostra visione scientifica, notiamo che si tratta di una
visione puramente atomistica, materialistica, progressista e basata sulla
simmetria dal basso verso l'alto. […] Stiamo vivendo l'attacco finale di
Cibele, della Grande Madre risorta, con il femminismo, l'intelligenza
artificiale, la globalizzazione, la democrazia, il liberalismo, e così via. Si
tratta dell'attacco definitivo dei titani della società cibeliana al fine di
purificare la Modernità dai resti della Tradizione, della cultura indoeuropea,
in definitiva del Logos apollineo, instaurando il "governo mondiale" retto dei
titani rappresentanti la Grande Madre.[20]»

Il Partito Eurasia (poi Movimento Eurasiatista) ha avuto riconoscimento
ufficiale del Ministero della giustizia russo il 31 maggio 2001.[9] Il partito
dichiara di avere il sostegno di alcuni circoli militari e di alcuni alti
esponenti della Chiesa ortodossa russa, delle comunità musulmane, buddhiste ed
ebraiche. Dugin ritiene che il partito possa giocare un ruolo chiave nella
risoluzione del problema ceceno, con l'obiettivo di realizzare un'alleanza
strategica tra l'Europa e gli stati mediorientali, in particolare l'Iran, con
un ruolo chiave per la Russia, come potenza di mediazione. Le idee di Dugin su
una possibile "alleanza turco-slava in una sfera euroasiatica" hanno raggiunto
una certa popolarità in alcuni circoli nazionalisti della Turchia. Dugin
propone inoltre un'alleanza russo-araba.[22]

«Per principio, l'Eurasia e la nostra terra, la Russia vera e propria, restano
il centro di una nuova rivoluzione anti-borghese e anti-americana. […] Il
nuovo Impero Euroasiatico sarà costruito sul principio fondamentale del nemico
comune: il rigetto dell'atlantismo, strategia di dominio degli USA, e il
divieto di permettere ai valori liberali di dominarci. Questo impulso
civilizzatore sarà la base di un'unione politica e strategica.[23]»

Dugin ha criticato l'influenza "euro-atlantica" nelle elezioni presidenziali
in Ucraina del 2004, considerata una strategia per creare un "cordone
sanitario" attorno alla Russia, simile al tentativo britannico dopo la prima
guerra mondiale. Ha criticato anche Putin per la "perdita" dell'Ucraina e ha
accusato il suo euroasiatismo di essere "vuoto". Nel 2005 ha annunciato la
creazione di un "movimento giovanile anti-arancione" per contrastare simili
tendenze in Russia. L'"Unione Giovanile Euroasiatica", fondata e finanziata da
Dugin, è stata accusata di atti vandalici e attività estremiste e, in seguito,
è stata messa al bando in Ucraina; Dugin stesso è stato dichiarato "persona
non gradita" a causa delle sue attività anti-ucraine.[24][25]

Prima dello scoppio della guerra in Ossezia del Sud nel 2008, Dugin ha
visitato l'Ossezia meridionale e ha dichiarato: "Le nostre truppe occuperanno
Tbilisi, l'intero paese, e forse anche l'Ucraina e la Crimea, che comunque fa
storicamente parte della Russia".[26] Ha poi dichiarato che la Russia non
dovrebbe "limitarsi a liberare l'Ossezia del Sud, ma dovrebbe andare avanti.
[...] Dovremmo fare qualcosa di simile in Ucraina".[7]

Altri progetti

