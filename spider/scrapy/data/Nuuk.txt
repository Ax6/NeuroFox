**Nuuk** (IPA: [nuːk]; in danese _Godthåb_ ) è la capitale e centro principale
della Groenlandia. Trovandosi ad una latitudine di 64° 10' N è la capitale più
a Nord del mondo. Appartiene al comune di Sermersooq. La città fu fondata il
29 agosto 1728 dal missionario norvegese Hans Egede col nome _Godthåb_ ("buona
speranza"). Allora la Groenlandia era de iure colonia norvegese sotto il Regno
di Danimarca e Norvegia, pur non avendo avuto per più di due secoli alcun
contatto con la madrepatria.

La città è abitata sin dall'epoca dei Vichinghi, nel X secolo, per poi passare
agl'inuit e ai danesi.  
Il nome danese _Godthåb_ fu abbandonato nel 1979 in favore di quello
groenlandese _Nuuk_ , con il significato di "il capo", in quanto posta alla
fine del fiordo Nuup Kangerlua.

La città si trova alla bocca del fiordo Godthåbsfjorden, sulla costa
occidentale dell'isola, a circa 240 km a sud del Circolo polare artico e a
circa 10 km dalle coste del Mare del Labrador, sulla costa sud-occidentale
della Groenlandia.

Inizialmente il fiordo scorre a nord-ovest per poi girare a sud-ovest,
dividendosi in tre bracci nel suo corso inferiore, con tre grandi isole tra i
bracci: Isola Sermitsiaq, Isola Qeqertarsuaq, e Qoornuup Qeqertarsua. Il
fiordo si allarga in una baia costellata di scogli vicino alla sua bocca. La
montagna Sermitsiaq incombe sulla città e può essere vista quasi ovunque da
Nuuk. La montagna ha dato il nome al giornale nazionale. Un altro rilievo è il
Kuanninnguit.

Porto peschereccio, è il più grande centro commerciale groenlandese.

La città è raggiungibile solo via mare, e non ci sono strade che la collegano
alle altre città della Groenlandia. Su tutte le strade percorribili da mezzi a
motore della città vige l'obbligo di tenere a bordo catene da neve per tutto
l'anno e di utilizzarle se necessario.

Air Greenland opera all'aeroporto di Nuuk.

Nuuk ha un clima marittimo di influenza polare (Köppen ET), con inverni freddi
e nevosi ed estati fresche. Nel mese di dicembre, il sole sorge alle 10:00 e
tramonta alle 14:30. Al contrario, da fine maggio ai primi di agosto le
giornate sono lunghe. Le temperature medie sono sotto lo zero per 7 mesi
l'anno. Il mese più freddo è marzo, a −8 °C, mentre il più caldo è luglio, a
6,5 °C, mentre l'anno in media a −0,96 °C. Gli estremi sono compresi tra −29,5
°C e 24,2 °C.

L’area intorno a Nuuk ha una lunga storia di insediamenti. Fu occupata fin dal
2200 a.C. circa dai popoli paleo-eschimesi della cultura Saqqaq, quando
vivevano principalmente nell’area circostante all'ormai abbandonato villaggio
di Qoornoq. Successivamente, fu occupata per lungo tempo dai popoli della
cultura Dorset, che scomparvero nell’area prima dell’anno 1000 d.C. Nel X
secolo, l’area fu in seguito insediata da esploratori vichinghi, e poco dopo
anche dagli Inuit. Norreni e Inuit hanno vissuto insieme in quest’area con
poche interazioni fino alla scomparsa dell’insediamento norreno per motivi
incerti nel XV secolo.

La città vera e propria fu fondata con il nome di Godthåb (buona speranza) il
29 agosto del 1728 dal missionario norvegese Hans Egede quando la Groenlandia
era una colonia del Regno di Danimarca e Norvegia. Egede arrivò lì con il
permesso di Federico IV di Danimarca per installarvi una missione cristiana.

Nel 1733, anche i missionari della Moravia ottennero il permesso di avviare
una missione in Groenlandia e nel 1747 ci furono abbastanza cristiani da
avviare le costruzioni dei centri di istituzione formale della missione con il
nome danese di Nye Hernhut che divennero il nucleo dell’attuale Nuuk.

Intorno al 1850, la Groenlandia, e specialmente l’area intorno a Nuuk, erano
in crisi. Gli europei avevano portato malattie e una cultura in conflitto con
quella dei nativi groenlandesi, molti dei quali erano in condizioni di
povertà. Sotto l’influenza danese, essi avevano perso gran parte della loro
identità.

Durante la seconda guerra mondiale, vi furono istituiti un consolato americano
e uno canadese durante il governo di Eske Brun. Nel frattempo, ci fu un
risveglio dell’identità nazionale groenlandese. Negli anni 50, quando la
Danimarca iniziò a modernizzare la Groenlandia, si avviarono delle dispute
sull'uguaglianza tra danesi e groenlandesi che portarono nel 1979 a
ribattezzare la città con il nome di Nuuk.

Ha una popolazione di 17 316 abitanti (al 2016), che la rende una delle più
piccole capitali del mondo per popolazione. L'area metropolitana conta 18 039
abitanti. Gli abitanti sono prevalentemente groenlandesi e parlano un
_dialetto eschimese_ del ceppo canadese.

Nuuk ospita l'Università della Groenlandia (Ilisimatusarfik).

A Nuuk sorgeva il Blok P, il maggior edificio residenziale di tutta la
Groenlandia. Ospitava circa 320 appartamenti e si diceva contenesse
pressappoco l'1% di tutta la popolazione della Groenlandia. L'edificio fu
demolito il 19 ottobre 2012.[1]

Dal 1993 è sede vescovile luterana della diocesi di Groenlandia per la Chiesa
di Danimarca, nella cattedrale del Salvatore (dan.: _Vor Frelser Kirke_ ;
groenl.: _Annaassisitta Oqaluffia_ ), costruita nel 1849, dalla caratteristica
struttura in pannelli di legno rosso. Dal 1958 Nuuk è anche sede della piccola
comunità cattolica groenlandese, raccolta nella Chiesa parrocchiale di Cristo
Re ( _Krist Konge Kirke_ ), consacrata nel 1972.[2]

A Nuuk sono presenti varie squadre di calcio (Nuuk IL, B-67, GSS Nuuk) che
militano nel campionato groenlandese: il B-67 ne ha vinte 13 edizioni (1993,
1994, 1996, 1997, 1999, 2005, 2008, 2010, 2012, 2013, 2014, 2015, 2016) il
Nuuk IL ne ha vinte 5 (1981, 1985, 1986, 1988, 1990) ed il GSS 4 (1972, 1973,
1975, 1976).

Altri progetti

