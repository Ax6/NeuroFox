Coordinate: 61°57′15″N 6°51′25″W﻿ / ﻿61.954167°N 6.856944°W61.954167;
-6.856944

Le isole **Fær Øer** (faroese: _Føroyar_ , danese: _Færøerne_ )[6] sono un
arcipelago subartico formato da 18 isole, situato al largo delle coste
settentrionali dell'Europa, tra il Mare di Norvegia e il nord dell'Oceano
Atlantico, a metà strada tra l'Islanda e la Norvegia.

Le isole sono una Nazione costitutiva del Regno di Danimarca e del Folketing,
ovvero il Parlamento danese, che comprende anche Danimarca e Groenlandia.
Hanno ottenuto l'autonomia nel 1948 e nel corso degli anni hanno acquisito il
controllo su quasi tutte le questioni di politica interna, ma non la difesa e
gli affari esteri. Con l'eccezione di una piccola forza di polizia e guardia
costiera, non hanno una forza militare organizzata, che rimane responsabilità
della Danimarca.

Le Fær Øer hanno legami tradizionali con l'Islanda, le Shetland e le Orcadi,
le Ebridi e la Groenlandia. L'arcipelago si separò politicamente dalla
Norvegia nel 1815. Le Fær Øer hanno due rappresentanti nel Consiglio nordico
(il forum di cooperazione dei governi dei Paesi nordici). Con l'Islanda,
l'Irlanda e il Regno Unito, le Fær Øer si contendono l'isolotto di Rockall.

Il testo più antico che descrive le isole è il " _Liber de mensura orbis
terrae_ " del monaco irlandese Dicuil, scritto nell'anno 825[6][7], testo in
cui vengono descritti i viaggi di alcuni monaci scozzesi nelle isole[7].
Sebbene il testo non nomini le isole Fær Øer[8], la descrizione data si adatta
molto bene all'arcipelago, come notato già da A. Letronne nel 1814[9]. Dicuil
mette in evidenza la grande quantità di ovini presenti sull'isola[6][8][9], da
cui _Fær_ , che in lingua norrena significa "pecore"[6], mentre _Øer_ sarebbe
una forma plurale di _ø_ , "isola", parola rimasta anche nel danese
moderno[10]. Fær Øer significherebbe quindi: "isole delle pecore"[11].

Il toponimo _Fær Øer_ (in feringio _Føroyar_ e in danese: _Færøerne_ ) che
dava anche il nome latino alla soppressa diocesi cattolica delle isole[12], la
cui prima parte è attestata in norreno nella forma scritta _fær_ , viene
tradizionalmente interpretata secondo il danese _fåre-øerne_ , "isole delle
pecore". Troviamo per la prima volta questa interpretazione nella _Historia
Norvegiæ_ , dove l'errata lezione nordica _farcar_ è tradotta con _insulæ
ovium_ : il testo aggiunge che i coltivatori faroesi possedevano ricchi greggi
di pecore composte da migliaia di capi. La difficoltà è che il termine
_fåre/fær_ è scomparso nelle lingue scandinave occidentali ("pecora" in
norreno è anche _sauðr_ , da cui il feringio _seyður_ e il norvegese _sau_ ).
Il termine " faar " per pecora è tuttora in uso in alcuni dialetti della zona
sudoccidentale della Norvegia, dialetti che si sono mantenuti più direttamente
collegati al norreno.[ _senza fonte_ ]

La storia delle origini dell'arcipelago delle Fær Øer non è ben nota, anche se
si ritiene che derivi dalla conquista dello stesso ad opera dei vichinghi
coloni di Naddoddr, scopritore dell'Islanda. Si pensa che anche monaci
irlandesi[13] giunti dalla vicina Scozia o direttamente dall'Irlanda verso il
VI secolo abbiano abitato le isole. San Brendano di Clonfert, monaco irlandese
e Papar si suppone abbia visitato le Fær Øer in due o tre occasioni (512-530),
nominando due delle isole _Sheep Island_ e _Paradise Island of Birds_. Nel
tardo settimo secolo agli inizi del secolo ottavo nelle isole era frequente la
presenza di monaci provenienti dall'Irlanda, per opera di conversione ed
evangelizzazione ma anche solo per la solitudine del romitaggio.

Secondo la _Saga dei Faroesi_ , gli emigranti che lasciarono la Norvegia per
sfuggire alla tirannia di Harald I si insediarono nelle isole all'incirca
all'inizio del IX secolo. Nell'XI secolo venne introdotto il Cristianesimo da
Sigmundur Brestirson, obbligato a rifugiarsi in Norvegia dopo che la sua
famiglia, originaria delle isole del sud, era stata sterminata nel corso di
un'invasione degli abitanti delle isole del nord. Sigmundur Brestirson venne
poi inviato a conquistare le isole dal re di Norvegia Olaf I. Dopo aver preso
possesso delle isole, Sigmundur Brestirson fu assassinato, ma i norvegesi
mantennero il loro controllo fino al 1397, quando la Norvegia entrò in
un'unione con la Danimarca, che gradualmente evolse nella doppia monarchia
Danese-Norvegese. La riforma protestante raggiunse le Fær Øer nel 1538. Quando
la Norvegia venne separata dalla Danimarca con il trattato di Kiel del 1814,
fu la Danimarca a mantenere il possesso delle Fær Øer.

Il monopolio danese del commercio con le Fær Øer fu abolito nel 1856. Il paese
cominciò allora a svilupparsi in una nazione moderna, dedita principalmente
alla pesca, e con una propria flotta. Il risveglio dei sentimenti nazionali,
cominciato nel 1888, fu all'inizio orientato sull'ambito culturale, in
particolare sulla rinascita della lingua faroese. Dopo il 1906 si rafforzò
l'indipendentismo politico, con la fondazione dei primi partiti politici delle
Fær Øer.

Il 12 aprile 1940, le Fær Øer furono occupate dalle truppe del Regno Unito,
come contromossa all'invasione della Danimarca da parte della Germania
nazista. Questa azione fu decisa per scongiurare una possibile occupazione
tedesca nelle isole, che avrebbe potuto avere gravi conseguenze per gli esiti
della seconda battaglia dell'Atlantico. Tra il 1942 e il 1943 gli Inglesi
costruirono l'unico aeroporto delle Fær Øer, l'aeroporto di Vágar.

Il controllo delle isole ritornò alla Danimarca dopo la guerra, ma nel 1948
venne introdotta la cosiddetta Hjemmestyre (o, in feringio, _Heimastýrislógin_
), che garantiva un alto grado di autonomia locale. Le Fær Øer scelsero di non
unirsi alla Danimarca al momento del suo ingresso nella Comunità europea, ora
Unione europea, nel 1973. Le isole hanno incontrato considerevoli difficoltà
economiche in seguito al crollo dell'industria della pesca nei primi anni
novanta, ma da allora si sono moltiplicati gli sforzi per aumentare il grado
di diversificazione dell'economia. Nel frattempo è cresciuto il sostegno
popolare per l'indipendenza, che è l'attuale obiettivo del governo.

Le Fær Øer sono un arcipelago formato da 18 isole, al largo delle coste
settentrionali dell'Europa, tra il Mare di Norvegia e il nord dell'oceano
Atlantico, a metà strada tra l'Islanda e la Norvegia. Le loro coordinate sono
62°00′N 6°47′W﻿ / ﻿62°N 6.783333°W62; -6.783333, hanno una superficie di 1 399
km², e non presentano grandi laghi o fiumi. La linea costiera si estende per 1
117 km, è contornata in molti punti da scogliere e ovviamente non ha confini
di terra con alcun paese. Le isole sono scoscese e rocciose, con pochi picchi.
Il punto più alto è il Slættaratindur, 882 metri sopra il livello del mare. La
sola isola disabitata è Lítla Dímun.

Le 18 isole di cui si diceva sopra sono Fugloy, Svínoy, Borðoy, Viðoy, Kunoy,
Kalsoy, Eysturoy, Streymoy, Vágar, Mykines, Hestur, Koltur, Nólsoy, Sandoy,
Skúvoy, Stóra Dímun, Lítla Dímun e Suðuroy.

Secondo la classificazione dei climi di Köppen, le Fær Øer hanno un clima
oceanico subpolare. Tuttavia, è fortemente rilevante l'influenza riscaldante
esercitata qui dall'Oceano Atlantico, e in particolare dalla corrente nord-
atlantica. Questo, unito al continuo transito di perturbazioni provenienti da
nord-ovest, garantisce inverni miti (con la temperatura media compresa tra i 3
°C e i 4 °C) ed estati fresche (temperatura media tra 9,5 °C e 10,5 °C)[14].

Le isole spesso sono battute dal vento e avvolte nella nebbia. Hanno inoltre
un cielo quasi sempre coperto, tanto che in media si registrano 260 giorni
all'anno con precipitazioni e che i giorni soleggiati risultano più rari di
quelli nuvolosi. Le isole si trovano proprio lungo il percorso di depressioni
in movimento verso nord-est, e questo significa che si possono avere forti
venti e pesanti piogge in ogni periodo dell'anno.

Il 5 settembre 1966 le Fær Øer furono colpite dall'uragano Faith, con venti
che superarono i 160 km/h. Poco dopo aver colpito la capitale Tórshavn, esso
fu declassato a " _tempesta extratropicale_ ".[15]

La registrazione dei dati meteorologici nelle Fær Øer prese avvio nel
1867.[16]

La maggior parte della popolazione è di etnia faroese, di origini scandinave e
celtiche.

Il faroese o feringio è parlato da tutti e quasi tutti parlano anche il
danese. Pressoché tutta la popolazione parla correntemente l'inglese,
insegnato nelle scuole fin dall'età di cinque anni. Tra le altre lingue in
genere si insegnano danese e norvegese.

La popolazione è distribuita sulla maggior parte del paese; solo recentemente
si è avuto un significativo aumento dell'urbanizzazione. Le isole inoltre
possiedono il tasso di fertilità più alto di tutta l'Europa, con 2,6 figli per
coppia contro la media europea di 1,3[17].

L'industrializzazione è stata significativamente decentralizzata; il paese ha
quindi potuto mantenere in modo significativo la propria cultura contadina. I
villaggi dotati di strutture portuali insufficienti non hanno potuto
beneficiare pienamente della conversione dall'agricoltura all'economia basata
sulla pesca, e nelle zone agricole più periferiche restano solo pochi giovani.
Queste zone, come Fugloy, Svínoy, Mykines, Skúvoy e Stóra Dímun, che hanno
limitate reti di comunicazione col resto del paese, non possono sempre essere
raggiunte a causa del cattivo tempo. Nei decenni trascorsi, la struttura
sociale organizzata sulla base dei villaggi è stata sottoposta a notevoli
pressioni, mentre vi è stata una crescita dei "centri" che possono offrire le
merci e i servizi richiesti dalle periferie. I negozi e i centri di servizio
sono dunque stati spostati dai villaggi verso i centri urbanizzati.

A dispetto di quanto potrebbe apparire, la popolazione faroese è moderna e
dinamica; l'uso delle carte di credito è ovunque diffuso (persino in tutti i
taxi), così come quello di internet.

Il crimine è ridotto ai minimi termini, si conta solo qualche incidente dovuto
all'alcool. Le case in genere sono lasciate aperte poiché i ladri sono
praticamente inesistenti[ _senza fonte_ ].

La lingua nazionale è il faroese, lingua indoeuropea appartenente al gruppo
delle lingue germaniche e al sottogruppo del germanico settentrionale (o
scandinàvo[18]), assieme al danese, al norvegese (bokmål e nynorsk), allo
svedese e all'islandese.

Una delle più note canzoni scritte in faroese è _Ormurin langi_.

Secondo le statistiche ufficiali del 2002, l'84,1 % dei Faroesi fa riferimento
alla Chiesa Luterana dello Stato (Fólkakirkjan), resasi indipendente dalla
chiesa luterana danese a partire dal 29 luglio 2007. Nelle Fær Øer vi sono
inoltre una piccola comunità di cattolici, soprattutto stranieri, che hanno il
loro centro nella chiesa di Santa Maria a Tórshavn (vedi la voce Chiesa
cattolica nelle Fær Øer) e quattro congregazioni di Testimoni di Geova.

La divisione amministrativa è basata sulle isole: vi sono 29 comuni con circa
120 città e villaggi.

Viene ancora oggi utilizzata la tradizionale divisione in _sýslur_. Il termine
_sýsla_ significa distretto e, sebbene oggi siano solo distretti di polizia, i
sýslur vengono ancora utilizzati nel linguaggio comune per indicare una
regione geografica.

Nel passato, ciascun sýsla aveva una propria assemblea, o ting, chiamata
_várting_. I sei sýslur sono:

Oggi, le elezioni sono tenute nei comuni per i rappresentanti del parlamento
nazionale, il Løgting. Le Fær Øer, come parte del Regno di Danimarca, eleggono
anche dei rappresentanti che siedono nel parlamento danese, il Folketing. Per
le elezioni del Løgting ci sono 7 distretti elettorali, ciascun comprendente
un _sýslur_ , mentre l'isola di Streymoy è divisa in una parte nord e sud
(regione Tórshavn).

Il Governo delle Fær Øer esercita il potere esecutivo negli affari locali. Il
capo di governo è chiamato Løgmaður o _Primo Ministro_. Ogni altro membro del
gabinetto è chiamato _Landsstýrismaður_.

L'ufficio del primo ministro, nel centro della capitale, è sempre aperto e
chiunque voglia esporre un problema o una lamentela è libero di farlo.

Il Trattato di Kiel del 1814 pose fine all'unione tra Danimarca e Norvegia. La
Norvegia passò sotto il controllo del Re di Svezia, ma le Fær Øer, l'Islanda e
la Groenlandia rimasero in mani danesi. In seguito a questi eventi, il Løgting
fu sciolto nel 1816, e il governo delle Fær Øer divenne quello di una regione
della Danimarca, con un Prefetto incaricato del controllo delle isole. Nel
1852 il Løgting venne ristabilito, ma fino al 1948 non ebbe altri poteri al di
fuori di quelli consultivi.

Alla fine della seconda guerra mondiale, parte della popolazione era
favorevole all'indipendenza dalla Danimarca, e il 14 settembre 1946 si tenne
un referendum sull'eventuale secessione. Era la prima volta in cui i Faroesi
avevano l'opportunità di esprimersi a favore dell'indipendenza o di scegliere
di continuare a far parte del Regno di Danimarca. Il risultato del referendum
produsse una piccola maggioranza a favore della secessione, ma fu
immediatamente seguito da alcuni eventi che impedirono di portare a termine la
separazione dalla Danimarca.

La maggioranza nel parlamento faroese cadde e, in seguito a nuove elezioni, i
partiti contrari all'uscita dal Regno di Danimarca, avendo visto crescere il
loro elettorato, formarono una coalizione e decisero di non approvare la
secessione. Al suo posto venne raggiunto un compromesso e il parlamento danese
approvò un regime di ampia autonomia, detto anche Home Rule, che entrò in
vigore nel 1948. Le Fær Øer cessarono così di essere considerate una
dipendenza della Danimarca, ottennero un ampio controllo sui propri affari e
un sostegno economico annuale non irrilevante dalla Danimarca.

Gli isolani sono a tutt'oggi divisi tra quelli favorevoli all'indipendenza e
quelli che preferiscono continuare a essere parte del Regno di Danimarca, con
numerose opinioni intermedie. Alcuni sono a favore di un'immediata e
unilaterale dichiarazione d'indipendenza, altri ritengono sia necessario
raggiungere l'autonomia gradatamente e in pieno consenso con il governo
danese. Sono anche molti coloro che accettano di buon grado un graduale
incremento dell'autonomia, ma sempre mantenendo un forte legame con la
Danimarca.

Nel marzo del 2000 sono stati avviati i negoziati sull'indipendenza con il
governo danese.

In seguito al Trattato di Famjin del 29 marzo 2005 stipulato tra la Danimarca
e le Fær Øer, le isole acquisiscono una sempre maggiore autonomia nel campo
della politica estera e della sicurezza.

Le Fær Øer non fanno parte dell'UE.[19][20] Un protocollo al trattato di
adesione della Danimarca alla Comunità europea afferma che i cittadini danesi
che risiedono nelle Fær Øer non devono essere considerati cittadini europei ai
sensi del trattato. Le Fær Øer non hanno aderito al trattato di Schengen, che
consente la libera circolazione tra i Paesi aderenti; tuttavia, essendo le
isole parte dell'Unione nordica dei passaporti, non esistono controlli di
frontiera tra l'arcipelago e l'area Schengen[21].

Dopo un periodo di crisi economica nei recenti anni novanta, che ha portato a
un drastico calo dell'attività di pesca, negli ultimi pochi anni le Fær Øer si
sono riprese, e la disoccupazione è scesa al 5% a metà 1998, per poi tuttavia
risalire negli anni successivi. Tuttavia, la quasi totale dipendenza nella
pesca fa sì che l'economia resti estremamente vulnerabile. I faroesi sperano
di ampliare la loro base economica costruendo nuove strutture per il processo
dei prodotti ittici. Il petrolio trovato vicino alle Fær Øer dà una speranza
per l'esistenza di giacimenti nell'area circostante, che potrebbero garantire
una sicura prosperità economica.

Dal 2000, sono stati promossi nelle Isole la tecnologia dell'informazione e
alcuni progetti economici per attrarre nuovi investimenti. Il risultato di
questi progetti non è ancora noto, ma si spera possa portare una migliore
economia di mercato nelle Fær Øer.

Le Fær Øer hanno una bassa percentuale di disoccupazione, ma questo non è
necessariamente segno di una riconversione economica, dal momento che giovani
e studenti si spostano in Danimarca e in altri paesi una volta terminata la
scuola dell'obbligo. Rimane nelle Isole una fascia di popolazione di età
medio-alta, che non ha gli strumenti e le conoscenze per espandere l'utilizzo
delle tecnologie moderne nelle Fær Øer.

Si segnalano alcune esperienze positive nell'utilizzo delle energie
rinnovabili (in particolare, fornita dal moto ondoso), la cui quota ammonta al
45% del totale del consumo energetico dell'arcipelago[22].

La caccia ai globicefali, o Grindadráp, è una tradizione per i faroesi, un
tempo un'attività economica in quanto le carni dei cetacei uccisi venivano
consumate dagli stessi. La maggior parte di essi la considera parte della
propria cultura e non condivide le tesi di chi ne chiede l'abolizione. Voci
critiche però contestano la sostanza e la modalità con cui ha luogo la
mattanza e sono molteplici le iniziative a tutela dei cetacei[23]. In
particolare è criticata la tradizionale cruenta caccia che avviene all'inizio
di ogni estate, in cui un migliaio di globicefali, specie di cetacei chiamati
anche balena pilota e balena dalle pinne lunghe vengono spinti in prossimità
delle spiagge e uccise con ami, lame e funi.

Sull'isola Vágar è attivo l'omonimo aeroporto, da cui partono voli per diverse
destinazioni in Danimarca e in Europa, mentre dal porto di Tórshavn ci sono
collegamenti regolari con nave-traghetto per Norvegia e Danimarca.

A causa del territorio roccioso e scosceso delle Fær Øer, per lungo tempo il
suo sistema di trasporti non è stato tanto esteso quanto quello di altri
Paesi. Questa situazione è cambiata, e oggi le infrastrutture sono state
sviluppate estensivamente. Circa l'80% della popolazione nelle isole è
connessa da tunnel che passano al di sotto delle acque, da ponti e da argini
che collegano le tre isole più grandi nel nord-est, mentre le altre due
maggiori isole a sud sono connesse alla concentrazione urbana settentrionale
con moderni e veloci traghetti.

In particolare il tunnel Norðoyatunnilin, lungo 6300 metri sotto lo stretto
del Leirvíksfjørður, che collega la città di Klaksvík sull'isola di Borðoy con
la città di Leirvík sull'isola di Eysturoy ha velocizzato i collegamenti
all'interno delle isole.

Ci sono buone strade che collegano ogni villaggio nelle isole, eccetto sette
piccole isole dove sorge un solo villaggio che sono comunque collegate con
navette che le raggiungono almeno due volte al giorno. A oggi altri tunnel
sono in progettazione per migliorare ulteriormente un già ottimo ed efficiente
sistema stradale.

Le Fær Øer vivono un grande momento di produzione musicale, moltissimi sono
gli artisti, in solo o in gruppo, che animano la scena discografica faroese.
Il cantautore Teitur Lassen è originario delle isole Fær Øer, così come la
cantante Eivør Pálsdóttir e il gruppo viking metal Týr. Entrambi hanno
raggiunto un discreto successo internazionale.

La produzione letteraria faroese si basa fino al XX secolo sui racconti
popolari faroesi: tra questi ricordiamo la Saga dei Faroesi.

Nel XX secolo si afferma la figura dello scrittore William Heinesen, che
rinunciò alla candidatura per l'assegnazione del Premio Nobel per la
Letteratura, e che scrisse romanzi sociali sulla sua terra .

Ai campionati europei giovanili di nuoto 2008 disputatisi a Belgrado, Pál
Joensen ha dominato le gare di stile libero in lunga distanza (400, 800 e 1500
metri). Il nuotatore s'è poi confermato su grandi livelli ai campionati
europei di nuoto del 2010 e del 2014, riuscendo a ottenere medaglie d'argento
nei 1500 stile libero in entrambe le competizioni sempre nella medesima
disciplina.

Esiste una squadra nazionale di calcio che non ha mai ottenuto risultati di
rilievo. I suoi giocatori non sono professionisti. Ha vinto la prima gara
ufficiale il 12 settembre 1990, valevole per le qualificazioni agli Europei di
Svezia 1992: la partita era Fær Øer-Austria (1-0) giocata in Svezia, a
Landskrona.

29 luglio: Olavsoka commemora la morte di Sant'Olav, re di Norvegia

25 aprile: Giorno della Bandiera delle Fær Øer, dal 1940

Altri progetti

