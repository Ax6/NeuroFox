**Romano Guardini** (Verona, 17 febbraio 1885 – Monaco di Baviera, 1º ottobre
1968) è stato un presbitero, teologo e scrittore italiano naturalizzato
tedesco, di religione cattolica.

Nacque a Verona nel 1885, figlio di un commerciante. Già nel 1886 la famiglia
si trasferì a Magonza proprio a causa del lavoro del padre. Guardini vive lì
la sua infanzia e la sua adolescenza insieme ai tre fratelli Gino, Mario e
Aleardo. La sua formazione è sostanzialmente tedesca, nonostante le influenze
italiane vissute in famiglia, specialmente grazie alla madre, e che rimangono
in parte come suo bagaglio personale.

Guardini non lascia molte informazioni riguardo alla sua famiglia. Di suo
padre dice:

«Nessuno aveva conoscenza della sua vita interiore, personale. Quando morì nel
1919 avevo 34 anni, e credo che in tutto questo tempo io abbia avuto con lui
non più di dieci o quindici colloqui personali, o su argomenti specifici, che
andassero più a fondo. La sua vita dev’essere stata terribilmente solitaria;
per lui sostanzialmente c’era solo il lavoro.»

Uno dei meriti del padre è sicuramente quello di aver comunicato al figlio
l’interesse per Dante Alighieri, una figura che diventa importante nella vita
di Guardini: diversi sono gli studi che egli compie sul poeta italiano.

L’attività del padre, ereditata dal nonno, consente alla famiglia di vivere
nel benessere e influenza anche l’aspirazione dei figli: i fratelli di Romano
seguono le orme del padre e lui stesso eredita delle capacità gestionali non
indifferenti.

Particolare è per Guardini anche il rapporto con la madre. Lei si pone
nettamente a favore dell’appartenenza italiana e non accoglie di buon animo il
trasferimento a Magonza. Anche in Germania mantiene un atteggiamento chiuso
verso ogni aspetto della vita tedesca e cerca di tenere i suoi figli nel
medesimo atteggiamento. Di lei scrive un amico di Guardini, Felix
Messerschmid:

«In questa donna si compenetravano nella stessa misura autoritarietà e bontà.
Nelle poche affermazioni di Guardini adulto riguardo a sua madre era difficile
capire che cosa prevalesse, se il rispetto o l’attaccamento»

I genitori trasmettono ai figli una fede molto asciutta: oltre alla
partecipazione alla messa domenicale e alle preghiere quotidiane, in famiglia
non si parla molto di religione.

Nella sua educazione in casa vi sono aspetti negativi e positivi:

«Fummo educati in modo molto rigido, o più esattamente secondo il vecchio
stile. L’autorità dei genitori aveva valore assoluto e in tutto si doveva
essere giovani buoni, a modo, bene educati. Di indipendenza neppure si
parlava… tuttavia in essa [nella fanciullezza] i miei genitori, e ciò intendo
ancora una volta sottolineare, ci hanno amato molto e noi a nostra volta li
abbiamo amati.»

Talvolta le considerazioni di Guardini sulla sua adolescenza sono piuttosto
dure:

«Così crescemmo totalmente in casa. La stanza dei bambini, poi quando fummo
più grandi, la stanza personale con letto, scrittoio, armadio, furono il
nostro mondo. Il fatto che avessimo una istitutrice tedesca non cambiò nulla
in proposito. Ciò che per gli altri giovani era ovvio, di stare insieme nel
gioco e in ogni genere di occupazioni, mancò a noi quasi del tutto. In pratica
non andavamo da nessuno e nessuno veniva da noi. Il risultato fu che delle
cose della vita, che il giovane impara da sé a conoscere mentre sta con gli
altri, io non ebbi alcuna esperienza. […] Quando guardo indietro al tempo che
va sino al mio esame di maturità, che sostenni all’età di diciott’anni e
mezzo, ora mi sembra come se fosse velato. […] Nella mia fanciullezza e
giovinezza devo aver vissuto una sorta di sogno, di cui solo assai poco mi è
rimasto nella memoria. […] Tutto ciò avrebbe potuto condurre a una vita
interiore molto intensa, piena di forti esperienze; ma anche questo non
avvenne. Quando mi volgo indietro, tutto il tempo sino all’università è come
velato. Anche dei primi ricordi infantili, che rendono troppo attraente
l’inizio di tutte le biografie, niente mi viene in mente. Naturalmente con ciò
non voglio affatto dire che quegli anni siano rimasti vuoti. Ciò che più tardi
ho manifestato, deve pur aver avuto le sue radici; ma tutto resta come
sommerso sott’acqua. Il sentimento della felicità della fanciullezza e il
desiderio di ritornarvi, non li ho mai provati: io non vorrei tornare nella
mia fanciullezza.»

Guardini frequenta il “Ginnasio Umanistico” a Magonza dal 1894 al 1903, così
come fanno in seguito i suoi fratelli. Anche da studente Guardini dimostra una
personalità originale, intrisa di serietà e religiosità, orientata alla
preghiera e distaccata dai coetanei. Tuttavia si registra la presenza di
Guardini in una piccola cerchia di amici, in cui si discutono argomenti alti
come filosofia, religione, arte e letteratura. Guardini spicca per il suo
amore precoce per Dante.

Il giovane Guardini si mostra molto indeciso e insicuro. La sua giovinezza è
fra due tensioni: il sentirsi legato alla propria famiglia ma allo stesso
tempo la rottura e la conquista di una vita propria fuori dall’ottica dei
genitori. Questa insicurezza traspare poco dalla sua produzione successiva.

Dopo un viaggio in Italia, in cui non avviene nulla di particolare, si avvia
in studi accademici di vario tipo. Guardini è cosciente di avere molte
potenzialità, ma non ha nessuna tendenza particolare. Comunque l’università
rappresenta per lui il primo stacco effettivo dalla famiglia.

Il primo tentativo di studi accademici del 1903 è quello di chimica alla
facoltà di Tubinga, con l’idea di seguire un compagno di scuola. La scelta si
rivela presto un fallimento e Guardini passa dei mesi terribili: egli
comprende di non essere portato per la matematica e le scienze naturali, non
vi trova alcun interesse; inoltre anche il metodo d’insegnamento è poco
efficiente e non trova compagni che lo sostengano.

Un secondo tentativo è quello di scienze politiche, a Monaco nel 1904. Il
risultato però è lo stesso: poco interesse e grande solitudine; scarsa anche
la capacità di accompagnamento dei docenti. Inizia a produrre una tesi, ma
comprende presto che l’argomento non lo interessa veramente e ne sente il
peso. Unico motivo di sollievo è l’atmosfera della città: l’arte e la cultura
della metropoli sono uno stimolo per il giovane studente.

Suo fedele sostegno è l’amico Karl Neundörfer, conosciuto nel tempo
dell’adolescenza. L’amico Karl è una presenza costante e importante nella vita
del futuro teologo. Con lui conduce lunghi e appassionati dialoghi, condivide
vicende di vita, come gli anni del seminario e l’ordinazione presbiterale, e
addirittura lo nomina erede di molte sue opere nel testamento del 1914
(durante la guerra). Karl ha un orientamento differente rispetto a Guardini:
laureato in legge a Giessen, egli si interessa poi al diritto canonico e alle
strutture pubbliche della Chiesa. La differenza fra Neundörfer e Guardini dà
luogo a un confronto fecondo fra i due. La morte prematura di Neundörfer nel
1926 è un duro colpo per Guardini, tanto che egli non partecipa nemmeno alla
cerimonia funebre.

Tornando a Monaco: città importante per Guardini, è il luogo della sua crisi
religiosa. La ricerca della propria vocazione lo spinge a chiedere un
confronto e lo trova presso i monaci benedettini. Riceve luce, ma non ancora
una chiarezza definitiva. Anzi presto la crisi si fa più radicale:

«Una sera entrai in dialogo con uno studente […] sulla questione religiosa.
Gli esposi gli argomenti usuali a favore dell’esistenza di Dio, ed egli mi
ribatté seguendo i procedimenti di pensiero della Critica kantiana. Allora
tutta la fede mi si dissolse; più esattamente, notai che non avevo più fede.»

L’amico Karl Neundörfer lo accompagna in questa difficile fase e, ritornando
insieme a lui a Magonza, nota come in Romano stia crescendo una nuova fede,
non più passiva bensì risoluta. Così scrive Guardini:

«Ricordo come se fosse ieri […]. Fu nella mia piccola mansarda nella casa dei
miei genitori in Gonsenheimerstrasse. Karl Neundörfer ed io avevamo discusso
della questione che ci affaticava entrambi, e le mie ultime parole erano
state: ‘Occorrerà arrivare alla frase: chi vuol serbare la sua anima, la
perderà; chi invece la dona, la salverà’. […] Allora mi sentii nell’animo come
se portassi nelle mie mani tutto – ma veramente ‘tutto’, il mio essere, come
su una bilancia, che fosse in equilibrio: ‘Posso farla pendere a destra o a
sinistra. Posso dare la mia anima o tenerla’. E allora la feci pendere verso
destra. L’istante fu affatto silenzioso: non fu né una scossa, né una
illuminazione, - e il moto impercettibilmente sommesso: ‘Così deve essere!’.
Allora uscii, andando dal mio amico, e glielo dissi. In lui doveva essere
accaduto qualcosa di simile […]. Nei giorni seguenti fui molto felice, di una
felicità tranquilla e tacita. Non sono mai stato uomo di grandi scosse. Per me
le cose hanno sempre avuto qualcosa di contenuto, per non dire di freddo, e
così fu anche allora.»

Tuttavia egli ancora non prende una vera e propria decisione. Continua gli
studi di economia politica a Berlino nel 1905 con scarso interesse, anzi
approcciandosi ad altre materie come filosofia e storia dell’arte. Lentamente
comprende che la sua via non è in quel genere di studi.

Comincia a pensare alla propria consacrazione. Già da diversi anni egli ha una
vita di preghiera non comune, e questa predisposizione fa da base per la nuova
scelta che intraprende: dopo alcune riflessioni si orienta verso il
presbiterato. Si confronta con un teologo residente a Berlino e trova conferma
per la sua scelta. Anche Karl Neundörfer fa la stessa scelta e questa risulta
una nuova conferma per il giovane Guardini.

Nel 1906 Guardini finalmente inizia a studiare teologia a Friburgo. Egli trova
presto l’ostilità dei suoi genitori, che non comprendono la sua nuova
maturazione. Il padre, dopo le incertezze dimostrate, non pensa che il nuovo
orientamento del figlio sia stabile. La mamma invece dimostra una certa
avversione al mondo clericale. Questo però non ostacola Guardini dal maturare
in sé, proprio a Friburgo, una profonda convinzione di essere chiamato al
sacerdozio. Le esperienze e i temi affrontati negli anni precedenti riemergono
nel corso dell’attività del futuro prete, dopo che egli ha trovato la sua
identità.

«Man mano che i miei genitori acconsentivano al mio desiderio di diventare
prete, io stesso divenivo su questo incerto, e quando infine fui a Friburgo,
provai contro quella decisione un’inesprimibile avversione. La vista di un
ecclesiastico bastava a gettarmi addosso una cupa oppressione. Non mi
sorprendevo più. Oggi so che cosa si esprimesse in questa avversione, era
l’opposizione di una natura che non aveva goduto la vita in alcun modo, contro
le rinunce necessarie dello stato sacerdotale […] Le correnti nascose della
malinconia si levavano tanto alte in me, che credevo di affondare, e il
pensiero di dover chiudere con la vita mi occupava totalmente. Trovavo la
calma soltanto in un luogo, e suona patetico dir così, ma è vero. Nel Duomo di
Friburgo nella navata di destra v’era l’altare del Sacramento; quando mi
inginocchiavo sui suoi gradini, svaniva l’impressione per poi, certo, poco
dopo, addensarsi di nuovo. Quanto tempo sia durata questa crisi depressiva,
non lo so più […] Un giorno ero andato a Sant’Odilia, dove sgorga la fonte che
è salutare per gli occhi. Sulla via del ritorno, che passa a fianco della
Certosa, recitavo il rosario. Colà mi liberai della mia pena, e divenni sereno
[…] Da quell’ora non ho più dubitato circa la mia vocazione sacerdotale.
L’onda scura della malinconia è bensì sempre fluita sotto la mia vita e più
d’una volta è montata; ma io avevo chiara coscienza d’essere chiamato ad
essere prete e l’ho mantenuta fino ad oggi.»

Grazie alla preghiera le tensioni gradualmente si risolvono e Guardini trova
stabilmente la sua via.

Nel 1907 egli si trasferisce a Tubinga, luogo della sua precedente sconfitta,
per studiare una teologia più moderna. Egli ora trova un ambiente a lui
favorevole e umano. Frequenta regolarmente le lezioni e riesce a formare una
cerchia di amici che rendono lieti quegli anni. Guardini comincia realmente a
prendere coscienza di sé.

Importante stimolo extra-universitario è l’abbazia benedettina di Beuron, non
distante da Tubinga. Viene introdotto in quell'ambiente grazie ad un amico
conosciuto proprio a Tubinga, Josef Weiger, che era stato novizio presso quel
monastero. Lì non solo ha esperienza di una liturgia benedettina modello, ma
ha anche il suo primo incontro con Max Scheler, che influenza il suo pensiero
successivo. Il legame con il mondo benedettino spingerà Guardini nel 1909 a
fare la propria professione come oblato di San Benedetto.

A Tubinga Guardini dunque conosce un altro amico che sarà una costante nella
sua vita: si tratta di Josef Weiger. Anche egli diventerà prete, dopo aver
studiato teologia a Tubinga, a Rottenburg nel 1911. Dal 1917 al 1957 egli è
parroco di Mooshausen, luogo tranquillo nella Germania meridionale, vicino al
fiume Iller. Guardini viene ospitato dall’amico circa due volte l’anno;
inoltre troverà rifugio presso l’amico nei duri anni della seconda guerra
mondiale, dal 1943 al 1945.

L’amicizia con Josef e con Karl costituisce una base importante e un sostegno
alla vita e all’umanità di Guardini.

Guardini si trasferisce a Magonza nel 1908 per frequentare il seminario. Si
tratta di un’esperienza deludente. Nella sua biografia si legge:

«Guardini non si trovò bene in seminario. Ciò non avvenne per l’istituzione in
sé, con la sua ben precisa autorità e gli ordinamenti necessari: egli accettò
volentieri ciò. Vi dominava però nello stesso tempo una forma di sorveglianza
e di sfiducia personale, che contrastava con il suo atteggiamento complessivo,
proprio anche con la sua lealtà, anzi col suo amore per la Chiesa. Gli fu di
sostegno la presenza di Neundörfer; ciò nonostante Guardini ebbe delle
sofferenze psicosomatiche, tanto che i disturbi di stomaco, che
l’accompagneranno per tutta la vita, ebbero inizio, per sua esplicita
ammissione, proprio in questo tempo.»

Nonostante queste difficoltà, Guardini viene ordinato prete nel 1910 a Magonza
insieme a Karl Neundörfer.

Gli anni da cappellano sono un altro periodo di prova per lui, alla ricerca
delle proprie attitudini e nella scoperta dei propri limiti. Guardini si
dimostra cagionevole di salute e con una certa difficoltà di rapporto con
ragazzi sotto i 15 anni di età. Più che un’autorità esteriore, egli è in grado
di manifestare una autorità interiore. Lui stesso afferma:

«Io non ho mai capito i bambini. Il giovane entra nel mio campo visivo
soltanto nel tempo in cui va maturando, ed anche anzitutto se ha una certa
formazione»

Difficile per Guardini è anche il rapporto con l’associazionismo cattolico.
Non solo non riesce ad unirsi ad esso ma ne ha una certa riserva, anche a
livello universitario.

Desideroso di trovare un modo per impiegare appieno le proprie potenzialità,
egli comprende di dover curare le proprie doti spirituali e intellettuali.
Comincia a cercare una collocazione in ambito accademico e chiede dunque di
poter completare gli studi di teologia con un dottorato a Friburgo. Egli
sceglie come tema la teologia di san Bonaventura, dottore della Chiesa, che lo
richiama indirettamente ad altri grandi autori importanti per lui: Agostino,
Platone, Dante e san Giovanni evangelista. Si nota un certo antagonismo alla
teologia di san Tommaso, anche se egli non si esprime mai contro quest’ultimo.

Egli si laurea nel 1915 e, poco dopo, tornato a Magonza, gli viene affidata la
direzione dell’associazione giovanile “Juventus”. Sono anni di continuo
peregrinare per lui, da una parrocchia ad un'altra. Inoltre, a causa della
guerra in corso, sarà chiamato a prestare servizio come infermiere militare.

La “Juventus” era una associazione giovanile che comprendeva per lo più
giovani del ginnasio e del liceo. Non aveva un vero e proprio statuto
riconosciuto ma si trattava di una organizzazione con una forma caratteristica
di quelle ecclesiastiche, di cui anche Guardini faceva parte da giovane.
Grazie a Guardini l’associazione prende una nuova forma.

In quegli anni intanto, grazie all’amicizia con Richard Knies, Guardini inizia
a pubblicare le sue opere presso la casa editrice “Matthias Grünewald” che,
insieme alla successiva “Werkbund”, sono le due principali case editrici di
Guardini. È l’inizio di un successo editoriale. Già nel 1920 compaiono due
opere di Guardini fra cui il noto "Via Crucis".

Il vero e proprio ingresso nella notorietà per Guardini avviene con il
successo editoriale de "Lo spirito della liturgia" nel 1918. L’opera ha come
tema fondamentale non tanto il rinnovamento liturgico, quanto un rinnovamento
dell’atteggiamento spirituale da cui può riprendere l’interesse alla liturgia.

Nel 1920 si avviano due nuove vie dell’esistenza di Guardini: da una parte
l’insegnamento all’Università di Bonn e dall’altra l’inizio dell’attività
presso il movimento giovanile del castello di Rothenfels sul Meno. Sono anni
di rapida ascesa e di proficuo lavoro per Guardini, che hanno come premessa
tutto l’impegno silenzioso degli anni precedenti. Si realizzano le capacità
spirituali, intellettuali e pedagogiche a cui Guardini era da sempre
inclinato.

Nel 1922 Guardini sostiene l’esame per l’abilitazione all’insegnamento con un
colloquio orale e una lezione di prova, per la quale sceglie come argomento la
teologia di Anselmo d’Aosta. L’esame ha successo e dunque egli diviene libero
docente di dogmatica.

Egli però comprende di non essere fondamentalmente un teologo, ma di aver
sviluppato una riflessione a cavallo fra diverse discipline. Questa percezione
lo accompagnerà nel corso di tutta la sua attività accademica. Anche questo
fatto contribuisce al senso di solitudine rispetto ai propri colleghi di
facoltà.

A livello economico l’attività accademica non gli rende molto, spesso è
costretto a chiedere denaro al proprio editore per le spese di sostentamento.

Guardini riceve nel 1923 una grande opportunità dal Ministro dei Culti (e
dell’Istruzione) della Prussia: una cattedra di "Weltanschauung" (visione-del-
mondo) presso l’Università di Berlino. Guardini venne affiliato formalmente
alla facoltà di teologia cattolica dell'Università di Breslavia, mentre
insegnava a Berlino come docente ospite.[1] Occorre dire che il contesto non è
molto favorevole: a Berlino vi è un forte clima laicista e tendenzialmente
protestante. Il suo corso inizialmente è sconosciuto ai più e ha poca
risonanza. Inoltre vi è per Guardini il problema di strutturare un programma
di una disciplina non ben definita e con poche esperienze precedenti.

Punto di partenza per la visione di fondo del suo corso è una concezione che
Guardini riprende da Scheler:

«Guardini deve un notevole fattore della sua Weltanschauung a quello stesso
caposaldo [di Scheler], secondo cui il mondo può essere contemplato in modo
vero, interpretato in modo esatto e sostenuto sensatamente solo se si parte da
Dio.»

Il neo-teologo inizia così a dare forma alla sua cattedra, rivelando le
particolarità del suo metodo scientifico.

Veniamo al titolo della sua cattedra: Weltanschauung cattolica. Il titolo,
come già sottolineato, richiede tutta l’abilità di Guardini per strutturare un
percorso adeguato che non emerga come apologetica cattolica. Ne risulta che la
cattedra permette a Guardini di esprimere quanto gli è più proprio, anche per
molto tempo (34 anni complessivi di insegnamento). Egli struttura un corso a
cavallo tra filosofia e teologia, portando le due discipline ad un proficuo
incontro. È Guardini stesso a spiegare questo orientamento:

«Mi permettano di formulare ancora una volta l’oggetto di questo incarico di
insegnamento: non si tratta della storia, della psicologia o della tipologia
di possibili Weltanschauungen; ma non è neppure semplicemente la teologia o la
filosofia: è invece l’incontro della fede cristiana con il mondo. Sono i
problemi che la coscienza del mondo pone alla fede e d’altra parte l’apertura
di questa coscienza a partire dalla fede.»

L’insegnamento di Guardini a Berlino ha inizio in circostanze non proprio
favorevoli, lo ricordiamo. Egli non ha ancora alle spalle una esperienza
accademica sufficiente e la cattedra non ha ancora una struttura stabile;
inoltre l’ambiente non è per nulla favorevole al suo insegnamento e ai suoi
temi.

Guardini ricorda più tardi quei difficili inizi:

«Gli inizi furono molto difficili e mi trovai completamente solo, senza alcun
sostegno spirituale o personale, nella grande università. Il lavoro procedeva
con molta tranquillità; adesso si è creata comunque una certa tradizione e le
mie lezioni sono ben frequentate. Sono riuscito, senza suscitare polemiche o
inimicizie, a creare una rappresentanza del tutto chiara ed energica al mondo
della fede cattolica, come spero, che viene ascoltata anche da coloro che la
pensano diversamente.»

L’attività ordinaria di Guardini è pressoché la seguente:

«Guardini teneva di solito tre lezioni alla settimana, in prevalenza alle
sette di sera, e inoltre svolgeva due ore di esercitazione, con tematiche
sempre differenti. Ciò richiedeva una preparazione di base durante i periodi
di vacanza ed inoltre la predisposizione immediata della lezione pomeridiana,
che Guardini faceva di solito tra le quattro e le sette del pomeriggio nella
sala di lettura della Biblioteca di Stato, da lui tanto amata.»

Guardini in realtà non ha le conoscenze disciplinari per affrontare un ambito
così ampio. Fa la scelta di interessarsi alle questioni in sé, di volta in
volta proposte, andando a ricercare i testi necessari e lavorando a partire da
essi anche senza una preparazione settoriale. Accetta questo rischio, che
talvolta lui chiama presunzione, ottenendo un particolare successo.

Durante quegli anni Guardini soffre di problemi di salute in vario modo. Una
buona parte sono probabilmente di natura psicosomatica, dovuti
all’affaticamento: problemi allo stomaco, alla testa e ai reni che talvolta lo
costringono a dover sospendere l’attività.

Il grande male di cui tuttavia Guardini è affetto è la malinconia. A questa
malattia egli dedica una delle sue opere: _Il ritratto della malinconia_. La
malattia è per lui stesso un peso di origine, dovuto forse a un distacco dalla
madre non pienamente riuscito. Per Guardini si tratta non tanto di una
malattia psichica, ma la sua radice è soprattutto di natura spirituale.

«Senza dubbio Guardini ha dovuto sopportare fino alla fine della propria vita
la sua predisposizione alla malinconia. Il chiarimento teorico è stato per lui
certo un aiuto ad affrontare in genere tale situazione; tuttavia egli ha
dovuto sempre e continuamente sopportare le fasi della mancanza di senso.
Guardini sapeva bene che la malinconia costituiva il prezzo per le sue
straordinarie doti. Però il pagamento di questo prezzo gli costò sempre
pesante fatica.»

Egli riesce a trovare una propria terapia efficace per questa malattia:

«Per il sofferente sarà determinante un incontro con qualcuno/qualcosa d’altro
che salvi. Per Guardini questo altro fu la liturgia, cioè l’oggettività orante
della tradizione della Chiesa cattolica, a partire dalla sua esperienza del
rosario in un momento preciso, nel culmine di una crisi depressiva al centro
della decisione vocazionale a Friburgo. […] Guardini mantenne ferma la
concretezza dell’atto redentivo di Cristo come presenza nella propria vita
attraverso la liturgia. Così per lui la malinconia diventa la tensione polare
dell’anima, minacciata dal male, ma pur sempre alla presenza ferma di Cristo.
E questo fu anche il cuore della nota Weltanschauung di Romano Guardini. […]
La liturgia fu per lui autentica cura per la sua malinconia, ciò significa che
nella liturgia c’è una centralità della corporeità come quando si impara il
mondo sostenuti da una madre; ed è questo sostegno fisico che ci introduce nel
simbolo, ricevere l’esperienza di Dio e uscire da un abbandono, da una
solitudine che non è solo individuale ma ontologica.»

Egli ordinariamente celebra la messa per gli studenti nella cappella di s.
Benedetto. Anche questa è una occasione per poter parlare loro attraverso
l’omelia. Della sua predicazione Guardini ci parla in questo modo:

«Ciò che avevo inteso fare, sin dall’inizio per istinto, poi sempre più
coscientemente, era portare a risplendere la verità. La verità è una potenza;
ma soltanto quando non si esige da essa alcun effetto immediato, bensì si ha
pazienza e si fa conto sui tempi lunghi – ancor meglio, quando in assoluto non
si pensa agli effetti, ma la si vuol illustrare per se stessa, per amore della
sua grandezza sacra e divina. La rivelazione dice appunto: “Dio è luce” [Gv
1,5]; la luce è più che la verità; ma questa eccedenza sta appunto nella sua
direzione, cosicché l’annunzio che fa risplendere la verità sacra, le apre la
porta. Soltanto, come dissi, si deve pazientare; qui non dovrebbero contare i
mesi, e neppure gli anni. E non bisogna avere alcuna mira particolare; se mai
lo potrà essere, proprio qui l’assenza di propositi particolari è la forza più
grande. È ciò che spesso ho sperimentato. Parecchie volte, specialmente negli
ultimi anni, ebbi la sensazione che la verità mi stesse dinanzi come un essere
concreto.»

Come già accennato, l’attività di Guardini dopo il 1920 comprende anche
l’impegno per il castello di Rothenfels sul Meno e per il movimento giovanile.

Egli viene inizialmente invitato nel 1920 a un convegno del “Quickborn” (il
movimento giovanile) a Rothenfels durante l’estate. Inizialmente a disagio per
la vivacità giovanile, presto Guardini si ambienta con il nuovo contesto e ne
trova giovamento per sé. Guardini ha 35 anni e dunque si colloca subito
nell’ambito di un ruolo educativo nei confronti dei giovani che incontra, che
dimostrano un grande potenziale.

Gradualmente il movimento cresce, anche in età, e oltre agli studenti delle
superiori ed agli universitari, entrano a farne parte giovani lavoratori
cattolici. I preti fanno parte del movimento non tanto come capi ma come
fratelli in una unica comunità.

Tuttavia, come già accennato, sia le autorità ecclesiastiche che le scuole non
vedono di buon occhio il nuovo movimento, in quanto non ha ancora connotazioni
precise. Questo non impedisce al movimento di crescere rapidamente e di
raggiungere nel 1917 i 7000 aderenti.

Nel 1920 dunque Guardini entra a contatto con questa realtà. Ne rimante
colpito:

«Non ho mai trovato un simile atteggiamento di serietà nel considerare le
verità di fede, la realtà ecclesiale e lo spirito di Cristo da parte di una
grande massa.»

Da quell’estate, Guardini rimane conquistato dal movimento e decide di
dedicarsi con impegno ad esso. La sua attività viene molto apprezzata da
diversi gruppi, anche attraverso la parola scritta, e Guardini stesso trae
grande profitto dalla sua attività con i giovani.

Guardini si dimostra una figura chiave del movimento sin dai suoi primi
interventi. Già nel 1921 era determinante per l’esperienza del Castello. Egli
coglie l’essenza del “Quickborn” ed il suo vero fine anche al di là del
semplice fattore “giovanile”.

Le resistenze da parte ecclesiastica sono forti: si parla addirittura di
insegnanti di religione che impediscono alle ragazze di partecipare al
movimento, a causa della vita comune fra i due sessi; oltretutto pochi vescovi
si dimostrano benevoli con la nuova esperienza.

Nel 1924 Guardini fa fare un altro passo avanti al “Quickborn”: da semplice
movimento giovanile, con il passare degli anni e il crescere della componente
adulta, si passa a una forma di movimento culturale.

Nel 1926 Guardini diviene l’unico direttore del Castello e del movimento,
ovviamente accompagnato da alcuni consiglieri. Con lui alla guida, le
settimane di lavoro estivo divengono punto normativo di tutto il movimento.
L’indirizzo del movimento è chiaro:

«Il motivo più profondo che ci unisce, è il fattore religioso. Inizialmente
esso era molto forte, forse troppo forte. Poi venne un periodo in cui esso
passò in secondo piano, mentre venivano avanti i problemi culturali. Ora
dobbiamo riflettere nuovamente a questo punto centrale, che per noi è il più
vivo. Il “Quickborn” è religioso, credente, oppure in assoluto non esiste.»

Guardini ha anche il merito di aver condotto una educazione liturgica per i
laici in quegli anni. Egli infatti è ormai esponente del movimento liturgico,
dopo il suo successo editoriale Lo spirito della liturgia, e sa declinare le
novità portate da questo rinnovamento anche nella vita comune dei giovani,
soprattutto attraverso l’educazione della corporeità: il respiro, lo stare in
piedi, il tacere e la recita sono punti di educazione delle settimane di
lavoro a Rothenfels. Anche le attività esterne come lo sport, la danza e le
camminate fanno parte di un progetto di valorizzazione del corpo in ambito
cristiano.

Il castello di Rothenfels riesce ad avere un’attività regolare fino al 1933:
da quell’anno fino al 1939 comincia a farsi sentire la presenza del regime
nazista. La sorte del “Quickborn” invece è più infelice ed esso viene
formalmente sciolto nel 1933.

La resistenza del Castello non è senza difficoltà: la pressione delle autorità
naziste è forte ed il rischio non è solo quello di chiudere ma anche quello di
cedere negli intenti e nel metodo per adeguarsi alla situazione. Ma ciò non
avviene: pur con molte difficoltà la vita del Castello continua quasi in modo
regolare fino al drammatico 1939. È necessario dedicarsi a un lavoro solo in
ambito religioso e soprattutto non ci si può più occupare della gioventù.

Il Castello può così continuare la sua attività cristiana anche in periodo
nazista, fino allo scoppio della seconda guerra mondiale, quando il Castello
viene definitivamente requisito e confiscato.

Nel 1939 dunque Guardini riceve due colpi molto pesanti per la sua attività:
da un lato avviene la confisca di Rothenfels, dall’altro l’abolizione della
sua cattedra all’Università di Berlino. Egli viene separato da tutte le sue
attività principali.

La motivazione è chiaramente il fatto che non tanto egli faccia propaganda,
piuttosto il suo insegnamento è indirettamente sfavorevole al regime.

Il lavoro di Guardini continua nella riservatezza della sua stanza, salvo
alcuni interventi esterni non istituzionali. Col passare del tempo però la
permanenza di Guardini a Berlino diventa difficile: i bombardamenti sulla
città gli causano problemi fisici ed egli è costretto a cercare rifugio in un
altro luogo. Nel 1943 l’ex docente si trasferisce nella tranquilla Mooshausen
presso l’amico Josef Weiger, da cui rimane fino al termine della guerra. Le
limitazioni sono ancora più nette per lui, tuttavia ha occasione di trovare
riposo e recuperare le forze.

Questa interruzione forzata delle attività muove Guardini alla sua produzione
editoriale: diversi sono i libri e gli scritti minori che egli completa in
questo periodo. È innanzitutto un’esigenza di ordine per la sua vita, in mezzo
ai tristi avvenimenti che lo circondano.

Con la fine della guerra si aprono per Guardini nuove possibilità: gli viene
offerta dal Ministro dei Culti e dell’Istruzione del Württenberg una cattedra
_ad personam_ in Weltanschauung presso l’Università di Tubinga. Egli accetta
senza esitare, dato anche il legame che ha con la città. Il ritiro presso
Mooshausen è ormai inadeguato e il ritorno al lavoro accademico è importante
per lui.

Le condizioni di lavoro nel dopoguerra non sono le migliori. Egli abita in una
stanza provvisoria dove deve fare tutto.

Inoltre in università si trova isolato come a Berlino: l’ambiente di teologia
è protestante e lo rifiuta mentre i colleghi di filosofia vedono la sua
materia come a cavallo tra due discipline.

Anche la reazione degli ascoltatori è simile all’esperienza di Berlino: egli
ottiene un buon successo, si parla di schiere di persone alle sue lezioni.
Egli concepisce come compito del suo insegnamento quello di dare un nuovo
orizzonte alle generazioni disilluse dall’incubo nazista.

Nel 1948 il Castello di Rothenfels viene riconsegnato, ma Guardini non ne è
più alla guida, viene piuttosto nominato un successore. Anzi Guardini si tira
indietro da qualsiasi ruolo organizzativo e si limita ad intervenire varie
volte nelle settimane di lavoro al Castello. Probabilmente il grande ostacolo
di Guardini è l’età (nel 1948 ha 63 anni).

Infine nel 1948 continuerà il suo insegnamento di Weltanschauung a Monaco. Le
sue lezioni, in ogni città insegnasse, sono sempre molto frequentate e vissute
con grande attenzione. Continuerà la sua attività di insegnamento in
università fino al 1962.

Guardini ha a cuore l’Europa e ne ha una concezione ben precisa.

«L’Europa di cui parla non è affatto quella geografico-politica segnata dalle
carte ma «una enteléchia vivente, una efficiente ed essenziale realtà
spirituale». E tale Europa, la cui esistenza tanto gravemente importa
all’umanità intera è «determinata in maniera decisiva dalla figura del
Cristo».[…] Il cristianesimo soltanto ha permesso all’uomo di conquistare la
coscienza di una libertà divenuta più grande e la coscienza stessa della sua
dignità personale.»

Nel 1962 Guardini lascia l’insegnamento per assumere la posizione di emerito.
Si pone il problema di una successione ad una cattedra così legata alla figura
del teologo. Circolano nomi come Karl Rahner, Alfons Auer o Hans Urs von
Balthasar. Si opta per il primo, che dà un taglio più specificamente teologico
alle lezioni, e per questo ha meno risonanza.

Negli ultimi anni Guardini riceve anche onori e titoli di vario genere, che
manifestano un riconoscimento della sua grandezza sotto diversi profili.

Un riconoscimento è la chiamata di Guardini a far parte della commissione
preparatoria del Concilio Vaticano II per la liturgia, incarico a cui deve
rinunciare a causa dell’età.

Sotto il pontificato di Paolo VI gli viene offerta la nomina cardinalizia.
Guardini rifiuta anche tale onore, per vari motivi che vanno
dall’abbigliamento collegato al titolo a un’immagine di Chiesa lontana da
quella del movimento che aveva guidato.

Guardini comincia a spegnersi. Il 1º ottobre 1968 viene trovato privo di
conoscenza in casa. Alla sera di quel giorno passa dal sonno alla morte.

La persona di Guardini cade lentamente in un oblio pubblico. Per molti anni
non si ricorda più la sua opera e si smette di leggere le sue numerose
pubblicazioni. Pare che questo autore stia emergendo nuovamente solo in questi
ultimi decenni.

«Vorrei aiutare gli altri a vedere con occhi nuovi[2]»

Romano Guardini è stato definito "Padre della Chiesa del XX secolo" dalla sua
biografa Hanna-Barbara Gerl-Falkovitz.[3] Guardini è considerato[ _senza
fonte_ ] peraltro uno dei più significativi rappresentanti della filosofia e
teologia cattolica del XX secolo, in specie per quanto riguarda la liturgia,
la filosofia della religione, la pedagogia, l'ecumenismo e in generale la
storia della spiritualità.

Nei suoi studi affrontò da una parte i temi tradizionali della teologia e
della filosofia cristiana alla luce delle domande e delle sfide poste dal
pensiero moderno; contemporaneamente affrontò i temi e i problemi del suo
tempo dal punto di vista cristiano e specificamente cattolico. Lo sforzo di
Guardini si configura quindi come l'approfondimento della _christliche
Weltanschauung_ ("visione cristiana del mondo"), ovvero, secondo la sua
definizione:

«l'incontro continuo, per così dire metodico, tra la fede e il mondo. E non
solo il mondo in generale, così come fa anche la teologia quando si pone
diversi problemi, ma in concreto, come nel caso della cultura e delle sue
manifestazioni, della storia, della vita sociale»

Seppur legato per sua inclinazione alla tradizione teologica agostiniana e
platonica, egli sottolineò sempre l'importanza dell'altro polo, quello
tomistico e aristotelico. Egli indicò, al tempo della sua dissertazione,
Bonaventura e, in seguito, John Henry Newman, come pensatori che potevano
fungere da "ponte" fra le due correnti del pensiero cristiano. Tale posizione
è riconducibile più in generale alla convinzione che la verità fosse
polifonica.

Per quanto riguarda il confronto con la cultura e il pensiero antichi e
moderni, nei suoi scritti tornano spesso autori come Socrate, Platone,
Agostino, Pascal, Kierkegaard, Nietzsche (in ambito filosofico), o come Dante
Alighieri, Dostoevskij, Rilke, Raabe (in ambito letterario). Le sue
interpretazioni letterarie di filosofi e poeti furono e sono tuttora
apprezzate al di là del mondo cattolico stesso.[ _senza fonte_ ] In ogni caso
Guardini non si sofferma mai semplicemente sul pensiero degli autori da lui
considerati, ma analizza sempre il legame stretto tra pensiero e vita, tra
pensiero ed esistenza. L'attenzione a tale legame, così come il continuo
approfondimento della filosofia e della teologia a servizio dell'uomo e
dell'esistenza umana, sono caratteristiche degli scritti di Guardini.

Il confronto con i capolavori della letteratura appare non semplicemente come
una pura opera di ermeneutica ma un modo differente di pensare, per immagini.
Inoltre ricorrere alla letteratura e della poesia può essere fondamentale
quando le consuete immagini del mondo e dell'uomo sembrano entrare in crisi,
per riedificare nuove _Weltanschauungen_. La forza della visione consiste
proprio nella capacità di cogliere sotto un unico sguardo la totalità della
realtà, raggiungendo il senso non per somma di esperienze, ma mediante
un'intuizione in risposta alla potenza dell'essere. La visione è l'apriori
alla luce del quale comprendere il tutto. Per questo l'importanza della
letteratura e delle grandi opere, che custodiscono ognuna una visione del
mondo.

La _Divina Commedia_ di Dante viene affrontata da Guardini in due opere
fondamentali: _Studi su Dante_ ( _Dantestudien) e_ _La Divina Commedia di
Dante. I principali concetti filosofici e religiosi_. A differenza degli
scrittori come Shakespeare e Dostoevskij, nei quali l'attività creativa nasce
dall'irrompere della potenza del caos sul cosmo, sull'ordine, in Dante – come
in Eschilo, Hölderlin – scrittore della chiarezza e della trasparenza, la
totalità della vita sembra essere contenuta in un ordine unitario; nella sua
opera, cioè, sembra prevalere un senso di profonda concordanza tra le cose,
tra essere e dover essere, che fa della _Divina Commedia_ il luogo di una
visione cosmologica, in cui le forze polari sembrano conciliarsi naturalmente.
Questa tendenza a far prevalere una visione unitaria del mondo è tipica della
cultura mediterranea, fiduciosa nella possibilità di far convivere senza
frizioni dimensione fisica e spirituale, pubblico e privato, interiorità ed
esteriorità:

"Presso gli uomini del Sud manca la separazione o meglio l'opposizione tra
spirito-anima e corpo. L'interiorità [ _Innere_ ] si esprime alquanto
immediatamente nel corporeo. Questo è in grado di rendere visibile la
dimensione spirituale dell'anima"[4]

Nell'ambito politico, cercò una posizione intermedia tra i cattolici
socialisti e i cattolici conservatori, ottenendo critiche da entrambe le
parti.[ _senza fonte_ ] Nel 1946 Guardini si definì come un cattolico
democratico, dove l'accezione non va intesa tanto in senso politico ma
filosofico, nel senso che pur sottolineando la libertà e la pluralità delle
autorità, egli riconosceva ancora la validità di valori assoluti. Egli fu fra
i promotori dell'Accademia per la formazione politica a Tutzing.

Durante il Nazismo cercò di salvaguardare la sfera di autonomia della sua
cittadella di studi ( _die Burg_ ); i nazisti lo fecero tuttavia oggetto di
spionaggio e fu esiliato _de facto_ a Mooshausen. La sua resistenza passiva al
nazismo è anche attestata dai suoi scritti, che i suoi lettori già allora
interpretavano come un rigetto dell'ideologia nazista. Dopo la guerra egli
pubblicò la sua riflessione politico-teologica _Der Heilsbringer_ , nella
quale fin dall'inizio qualificava come totalitaria la pretesa redentiva del
regime nazista. Egli si preoccupò, in seguito, di elaborare un'etica del
potere che valesse sia nei confronti delle ideologie politiche sia dei nuovi
anonimi poteri dell'era contemporanea ( _media_ , burocrazia, economia).

In pedagogia Guardini evidenziò nelle sue lettere ai giovani la necessità
dell'autocontrollo e dell'equilibrio fra autorità e libertà in una creativa
obbedienza della coscienza.

Nel suo libro _Il senso della Chiesa_ nel 1922 Guardini annotava, con
un'espressione poi divenuta celebre: "Si è iniziato un processo di
incalcolabile portata: il risveglio della Chiesa nelle anime", e indicava la
Chiesa come "la via per divenire uomo": "La Chiesa è per il singolo individuo
il vivente presupposto del suo personale perfezionamento. È la via della
personalità". Nel decennio che precedette i totalitarismi Guardini
approfondiva così nell'ottica della Chiesa il rapporto tra persona e comunità,
mostrando la complementarità tra questi due poli:

«La realtà fondamentale cristiana della “vita nuova” non può essere attuata
che come Chiesa e singola personalità insieme; ognuna ben determinata in sé,
ma sempre riferita all’altra. Non vi è Chiesa in cui i fedeli non siano al
tempo stesso dei “mondi interiori”, che riposano in sé stessi, soli con sé
medesimi e con il loro Dio. Non vi è personalità cristiana che non stia anche
nella comunità della Chiesa come membro vivente. L’anima permeata dalla grazia
non è anteriore alla Chiesa, come se si trattasse di singoli uomini, che in un
secondo tempo si fossero riuniti e collegati. Chi pensa così non avrebbe
compreso affatto l’essenza della personalità cristiana. E non vi è Chiesa che
assorba la personalità singola in modo che questa debba svincolarsene a fatica
per divenire sé stessa. Chi così pensa non sa che cosa sia la Chiesa.»

Più avanti, nel 1965, scriverà: "La Chiesa non è un'istituzione escogitata e
costruita a tavolino, ma una realtà vivente. Essa vive lungo il corso del
tempo, in divenire, come ogni essere vivente, trasformandosi. Eppure nella sua
natura rimane sempre la stessa, e il suo cuore è Cristo".

Una delle opere più significative di Romano Guardini è _Il Signore_ , "sulla
persona e sulla vita di Gesù Cristo". L'opera nacque dalle omelie tenute da
Romano Guardini ai giovani studenti cattolici durante gli anni di insegnamento
all'Università di Berlino e fu definita da Romano Guardini "la sua opera più
cara" insieme a quella su Hölderlin.[5]

L'opera di Guardini, secondo le intenzioni dello stesso autore, non si
configura come un'opera scientifica, ma come una collezione di "conversazioni
spirituali", atte ad approfondire la figura di Gesù a partire dai Vangeli e
dall'ermeneutica della fede. Infatti, di fronte ai tentativi di spiegare e
interpretare la figura di Gesù da un punto di vista puramente storico,
psicologico, politico, Guardini si propone di "far emergere liberamente la
Rivelazione e vederla in modo giusto", a partire dalla convinzione che "di
fronte a Cristo si esige la conversione del pensiero", e quindi sia necessario
"assumere Cristo come criterio di misura del reale e del possibile e nel
giudicare sul mondo da quella prospettiva".[6]

Di fronte alla separazione tra il Gesù della fede e il Gesù storico, Guardini
afferma infatti che:

«La fede cristiana rifiuta il Cristo di _questa_ fede, così come il Gesù di
_questa_ storia. Il Gesù Cristo reale è quello della fede reale. Non ne esiste
alcun altro. La fede è ordinata al Gesù Cristo reale, come l'occhio al colore
e l'orecchio al suono.»

Dal punto di vista teologico, il "presupposto di pensiero" delle riflessioni
di Guardini è il fatto che "la vita di Gesù non è la realizzazione di un
programma fisso _a priori_ , ma è autentica storia"[7], in quanto, secondo la
fede cristiana, con l'Incarnazione "Dio è entrato nella storia e ha assunto su
di sé un 'destino'"[8]. Nelle pagine del suo libro Guardini approfondisce
questo punto di vista, arrivando a mostrare come secondo i Vangeli la morte di
Gesù in croce non sia il frutto di un processo necessario, ma sia piuttosto
l'esito del libero rifiuto da parte degli uomini del suo insegnamento e della
sua persona.

Secondo Guardini è tuttavia impossibile descrivere una psicologia di Gesù,
poiché "nell'intimo della sua personalità si cela il mistero del Figlio di Dio
ed elimina ogni "psicologia", quel mistero del quale l'ingiudicabilità del
cristiano è il riflesso donato per grazia".

La prima grande opera di Guardini, _Lo spirito della liturgia_ (scritta nel
1918) fu una delle pietre miliari del Movimento liturgico nato in Europa nella
prima metà del XIX secolo, che influenzerà poi in modo decisivo la riforma
liturgica del Concilio Vaticano II.

Per la sua attività Guardini è stato più volte premiato.[ _non chiaro_ ] A lui
sono intitolate una cattedra a Monaco e una a Berlino, città in cui ha sede la
fondazione Guardini.

Egli fu teologo di riferimento anche per papa Benedetto XVI[9], il quale
volentieri lo ha citato nelle proprie numerose pubblicazioni teologiche.
Riferendosi allo sviluppo del pensiero di Guardini, Joseph Ratzinger
evidenzia, tra l'altro, l'originaria posizione più vicina alle tesi liberali e
successivamente il progressivo avvicinarsi dell'autore a posizioni più
tradizionali. Da ultimo, Ratzinger citò Romano Guardini nel suo ultimo
discorso al Collegio cardinalizio prima delle sue dimissioni, il 28 febbraio
2013.[10]

Anche papa Francesco ha citato Romano Guardini nella sua Esortazione
apostolica _Evangelii gaudium_ :

«L'unico modello per valutare con successo un'epoca è domandare fino a che
punto si sviluppa in essa e raggiunge un'autentica ragion d'essere _la
pienezza dell'esistenza umana_ , in accordo con il carattere peculiare e con
le _possibilità_ della medesima epoca. [virgolettati nella citazione
dell'Esortazione, _n.d.r._ ]»

Nel corso dell'anno 2016 l'Arcidiocesi di Monaco-Frisinga ha aperto a livello
diocesano la causa di beatificazione[11].

Dagli anni '20 la famiglia Guardini acquisì una villa ottocentesca nel comune
di Isola Vicentina, dove vive tutt'ora l'ultimo nipote; qui Romano Guardini
tornava una-due volte l'anno (tranne il periodo della guerra) per le vacanze e
qui meditò quasi tutte le lezioni che poi sarebbero diventate libri; un luogo
di cui egli stesso dice: «..qui, nella nostra casa, nel suo giardino e parco,
le mie lezioni e libri sono stati preparati»[12]. Una targa posta sotto il
portico della villa ricorda questo. Guardini ritornò regolarmente nella casa
familiare fino a un mese prima della morte, già molto malato e con il proprio
medico.

_Paesaggio dell'eternità_ (1958). Silloge di saggi danteschi

Le principali opere postume sono: _L'uomo_ (1939); _Etica_ (1950-62);
_L'esistenza del cristiano_ (vari saggi 1954-64).

Altri progetti

