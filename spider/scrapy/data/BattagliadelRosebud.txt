Coordinate: 45°13′23″N 106°59′52″W﻿ / ﻿45.223056°N 106.997778°W45.223056;
-106.997778

La **battaglia del Rosebud** (nota anche come **battaglia del torrente
Rosebud** ) si svolse il 17 giugno 1876 nel territorio del Montana tra l'U.S.
Army con gli alleati Crow e Shoshoni ed un gruppo di indiani composto
principalmente da Sioux-Lakota e Cheyenne settentrionali nel corso della
grande guerra Sioux del 1876 scoppiata durante la presidenza di Ulysses S.
Grant.

I Cheyenne la chiamarono **battaglia in cui la ragazza salvò il fratello** , a
causa di un incidente occorso durante gli scontri che coinvolse Donna
Coraggiosa.[1] L'offensiva del generale George Crook fu bloccata dagli indiani
comandati da Cavallo Pazzo, e costretta ad attendere rinforzi prima di
riprendere la campagna in agosto.

I Sioux-Lakota ed i loro alleati Cheyenne settentrionali si erano guadagnati
con il trattato di Fort Laramie (1868) una riserva, comprese le Colline Nere,
nel territorio del Dakota, ed una grande area di "territorio non ceduto" in
quello che poi divenne Montana e Wyoming. Entrambe le aree erano ad uso
esclusivo dei nativi ed ai bianchi, ad eccezione degli ufficiali governativi,
era fatto divieto di entrarvi. Nel 1874 la scoperta dell'oro nelle Colline
Nere convinse il governo statunitense a cercare di comprarle dagli indiani.

Fu ordinato a tutte le tribù di Sioux e Cheyenne di radunarsi nelle agenzie
della riserva entro il 31 gennaio 1876 per negoziare la vendita. Alcune tribù
non si presentarono, ed alla scadenza del termine gli Stati Uniti d'America
costrinsero Toro Seduto, Cavallo Pazzo e i loro seguaci nelle riserve. La
prima spedizione militare contro gli indiani ostili avvenne nel marzo 1876 e
fu un fallimento concludendosi con la battaglia del fiume Powder.[2]

Nel giugno 1876 gli Stati Uniti ripresero la lotta con un'invasione su tre
fronti nella regione dei fiumi Bighorn e Powder. Il colonnello John Gibbon
guidò un gruppo di uomini da ovest, il generale Alfred Terry (col tenente
colonnello George Armstrong Custer) giunse da est, mentre il generale George
Crook partì verso nord da Fort Fetterman, nei pressi dell'attuale Douglas
(Wyoming).

L'obiettivo era quello di convergere trovando e sconfiggendo i nativi, e
spingendoli nella riserva. La spedizione di Crook, chiamata spedizione Bighorn
e Yellowstone, era composta da 993 unità di cavalleria e fanti a dorso di
mulo, 197 portatori e carrettieri civili, 65 minatori del Montana, tre
ricognitori e cinque giornalisti.[3] Il più esperto ricognitore di Crook era
Frank Grouard. Tra i membri della spedizione vi era Calamity Jane, travestita
da uomo.[4]

Crook aveva abbandonato Fort Fetterman sul Bozeman Trail dopo che era stato
teatro di molte battaglie nel corso della guerra di Nuvola Rossa di dieci anni
prima. Raggiunsero il fiume Tongue nei pressi dell'attuale Sheridan (Wyoming)
l'8 giugno. Cavallo Pazzo aveva minacciato di combattere se "Tre Stelle"
[Crook] avesse attraversato il Tongue, ed il 9 giugno gli indiani lanciarono
un attacco a distanza, sparando all'accampamento statunitense e ferendo due
uomini.

Crook ed i suoi uomini rimasero presso il Tongue per molti giorni in attesa
degli alleati Crow e Shoshoni. 175 Crow e 86 Shoshoni giunsero il 14 giugno
con Frank Grouard. Erano contenti di poter combattere gli antichi nemici, ma
avvisarono Crook del fatto che Lakota e Cheyenne erano "numerosi come l'erba".
Shoshoni e Crow erano ben armati.[5] Crook era famoso per "usare indiani per
cacciare gli indiani" ed i guerrieri Crow e Shoshoni erano molto importanti
per lui.[6]

Il 16 giugno, lasciando indietro il convoglio dei rifornimenti con i civili a
guardia, Crook ed i soldati, con Crow e Shoshoni in testa, avanzarono verso
nord oltre il Tongue fino alle sorgenti del Rosebud Creek alla ricerca di
Lakota e Cheyenne. Ogni soldato aveva razioni per quattro giorni e 100
cartucce di munizioni.[7] L'intenzione di Crook era quella di fare una marcia
tranquilla quando Crow e Shoshoni incontrarono una mandria di bisonti aprendo
il fuoco. Crook sapeva che avrebbe trovato un grosso villaggio indiano da
attaccare sul Rosebud Creek, ma in realtà era sull'Ash Creek, ad ovest del
Rosebud Creek. Crook sottostimò la determinazione del nemico. Aveva previsto
la solita tattica indiana del "colpisci e scappa" e delle imboscate, non una
battaglia campale.[8]

Almeno 1000 indiani uscirono dal villaggio il 16 giugno in piena notte per
raggiungere i soldati sul Rosebud. Cavalcarono tutta la notte, facendo
riposare i cavalli solo un paio d'ore prima di continuare, ed entrando in
contatto con i ricognitori di Crook attorno alle 8:30 del mattino del 17
giugno.[9]

Il 17 giugno 1876 la colonna di Crook marciò a nord lungo la biforcazione
meridionale del Rosebud Creek. I soldati, in particolare i fanti a dorso di
mulo, erano stanchi a causa della marcia di 50 km del giorno prima e della
sveglia alle 3:00 del mattino. Alle 8:00 Crook si fermò per far riposare
uomini ed animali. Nonostante si trovasse in territorio nemico, Crook non
diede ordini per organizzare la difesa.

I ricognitori Crow e Shoshoni rimasero attenti mentre i militari riposavano. I
soldati iniziarono a sentire spari provenire dal promontorio a nord, dove si
trovavano Crow e Shoshoni, ma inizialmente pensarono che stessero facendo la
caccia al bisonte. Quando il fuoco aumentò due Crow corsero dal resto
dell'esercito per chiedere aiuto.[10] Alle 8:30 Sioux e Cheyenne avevano messo
in crisi gli alleati indiani di Crook sulle alture a nord dell'esercito. In
netta inferiorità numerica, Crow e Shoshoni corsero al campo, ma la loro
resistenza, per quanto leggera, diede a Crook il tempo di dispiegare le
forze.[11]

La battaglia che seguì durò sei ore e fu composta da azioni disgiunte e
cariche e controcariche da parte di Crook e Cavallo Pazzo. I due schieramenti
si muovevano su un fronte mobile largo 5 chilometri. Lakota e Cheyenne si
divisero in vari gruppi nel corso della battaglia. I soldati potevano
resistere agli assalti indiani costringendoli alla ritirata, ma non erano in
grado di sconfiggerli.[12]

Inizialmente Crook diresse le proprie forze alla conquista delle alture a nord
ed a sud del Rosebud Creek. Ordinò al capitano Van Vliet, con due gruppi del
3º cavalleria, di occupare le alture a sud del Creek fermando gli attacchi dei
nativi. A nord il maggiore Chambers con due compagnie del 4º fanteria e tre
compagnie del 9º fanteria ed il capitano Noyes con tre gruppi del 2º
cavalleria formarono una linea avanzando verso i Lakota. L'avanzata fu lenta a
causa del fuoco laterale sparato dagli indiani posti sulle alture a nordest.

Per accelerare l'avanzata Crook ordinò al capitano Anson Mills, al comando di
sei squadre del 3º cavalleria, di caricare i Lakota. La carica di Mills fiaccò
gli indiani facendoli ritirare lungo il crinale. Mills riformò le linee e
lanciò una nuova carica, spingendo i nativi a nordovest sulla collina
successiva. Mentre si preparava a cacciare gli indiani anche da lì, Mills
ricevette l'ordine di Crook di bloccare l'avanzata ed assumere un
atteggiamento difensivo.

Chambers e Noyes portarono i propri uomini a sostegno e, in pochi minuti, si
unirono a Mills in cima al crinale. Il grosso dell'esercito di Crook,
raggiunto da portatori e carrettieri, occupò una collina che chiamarono
Crook's Hill. Attorno alle 9:30 vi stabilirono il quartier generale, mentre
Crook programmava la mossa seguente.[13]

Durante l'avanzata di Mill ad un guerriero Cheyenne, Appare-alla-Vista (Comes
in Sight), fu colpito il cavallo. Mentre stava fuggendo a piedi dai soldati di
Mill, la sorella Buffalo Calf Road Woman/Mutsimiuna (Donna-della-Strada-dei-
Giovani-Bisonti) giunse a cavallo per salvarlo. Appare-alla-Vista saltò sul
cavallo di lei ed i due riuscirono a fuggire. Mills era impressionato dagli
indiani su questo fronte. "Erano i migliori soldati a cavallo sulla terra.
Mentre ci caricavano esponevano poco della loro persona, tenendo un braccio
dietro il collo ed una gamba sopra il cavallo, sparando e lanciando da sotto
il cavallo, tanto che non c'era parte del corpo che potessimo mirare".[14]

Le prime cariche di Crook gli fecero guadagnare terreno chiave ma fecero poco
danno agli indiani. Le cariche disperdevano i nativi, ma questi non fuggivano
dal campo. Dopo essersi allontanati Lakota e Cheyenne sparavano da distante ed
attaccavano spesso in piccoli gruppi. Quando venivano contrattaccati dai
soldati i guerrieri scappavano sui loro veloci cavalli. Crook capì che le
cariche erano inefficaci.

Crook credeva a torto che la strana tenacia di Lakota e Cheyenne era basata
sulla difesa delle famiglie in un villaggio vicino. Ordinò quindi ai capitani
Mills e Noyes di ritirare la propria cavalleria da Crook's Hill e dirigersi ad
est per costeggiare il Rosebud a nord fino a trovare questo fantomatico
villaggio. Richiamò il battaglione di Van Vliet dalla riva sud del Rosebud per
dare sostegno a Crook's Hill. Mentre Mills e Noyes si dirigevano al Rosebud,
in cerca di un villaggio che non esisteva, la situazione del tenente
colonnello William Royall, secondo in comando di Crook, stava peggiorando.

Royall aveva inseguito gli indiani che assaltavano il campo di Crook con sei
compagnie di cavalleria. Royall avanzò rapidamente lungo il crinale a
nordovest fino ad un punto situato circa 1,5 chilometri da Crook e diviso
dalla valle del Kolmarr Creek. Lakota e Cheyenne si allontanarono da Crook
concentrando gli attacchi su Royall tagliandolo quasi fuori da Crook. Vedendo
il pericolo, Crooks ordinò a Royall di ritirarsi a Crook's Hill. Royall mandò
solo una compagnia ad unirsi a Crook, affermando in seguito che i suoi uomini
erano troppo impegnati per ritirarsi.[15]

La situazione di Royall peggiorò, e cercò di ritirarsi oltre il Kollmar Creek,
ma il fuoco degli indiani era troppo fitto. Iniziò allora a ritirarsi a sudest
lungo il crinale. Un grosso gruppo di Sioux e Cheyenne interruppe la lotta con
gli uomini di Crooks e caricò la valle del Kollmar Creek, avanzando fino al
Rosebud. Quando il capitano Guy Vernor Henry fu ferito i suoi soldati furono
presi dal panico, ma Crow e Shoshoni giunsero e scacciarono Lakota e Cheyenne.

Crook mandò anche due compagnie di fanteria ad occupare una collina vicina per
aiutare Royall col fuoco a lunga gittata che avrebbe tenuto a distanza Lakota
e Cheyenne. Questi non tentatorno attacchi alla fanteria, intimoriti dai
fucili a lunga gittata. Crow, Shoshoni e le due compagnie di fanteria
probabilmente salvarono Royall dalla distruzione.[16]

Verso le 11:30 Royall proseguì la ritirata a sudest ed assunse una nuova
posizione difensiva. Fu attaccato su tre lati. Dal suo quartier generale Crook
capì che Royall aveva bisogno di quell'aiuto che solo Mills, che stava
discendendo il Rosebud Creek a 4 o 5 chilometri di distanza, poteva fornirgli.
Crook ordinò a Mills di dirigersi ad ovest ed attaccare la retroguardia dei
nativi che stavano attaccando Royall.

Attorno alle 12:30 Royall iniziò una nuova ritirata nel burrone di Kollmar. La
sua cavalleria montò e si preparò a galoppare in mezzo al fuoco per
raggiungere la posizione relativamente sicura di Crook. Quando la cavalleria
statunitense iniziò la fuga, i ricognitori Crow e Shoshoni caricarono gli
inseguitori Lakota e Cheyenne togliendo pressione a Royall. Le due compagnie
di fanteria fornirono fuoco di copertura dal versante nordorientale del
burrone. Royall subìmolte perdite nella battaglia.[17]

Mills giunse troppo tardi sul fianco Lakota e Cheyenne per favorire la
ritirata di Royall, ma la sua apparizione inaspettata obbligò Lakota e
Cheyenne a ritirarsi dal campo di battaglia. La cavalleria inseguì gli
indiani, anche se per poco. La battaglia del Rosebud terminò alle 14:30 circa.

Le stime dei caduti su entrambi i fronti variano considerevolmente. Crook
disse di aver subito 10 morti e 21 feriti. Il suo aiutante John Gregory Bourke
aggiunse che 4 delle ferite erano mortali e contò in tutto 57 morti. Frank
Grouard disse che 28 soldati furono uccisi e 56 feriti. Le stime dei Crow
uccisi variano da 1 a 5 e tra gli Shoshoni da 1 a 8. I morti Lakota e Cheyenne
furono stimati tra i 10 ed i 100. I Crow dissero di aver preso 13 scalpi
(anche se gli scalpi potevano essere tagliati a pezzi e divisi tra i
guerrieri). Cavallo Pazzo disse in seguito che i morti Lakota e Cheyenne
furono 36 oltre a 63 feriti. Non si sa come fosse a conoscenza di u numero
tanto preciso, dato che non sembra che gli indiani tenessero registri
statistici tra Sioux, Lakota, Cheyenne ed Arapaho.[18]

Per gli standard della guerriglia indiana, la battaglia del Rosebud fu lunga e
sanguinosa. Lakota e Cheyenne combatterono con ostinazione dimostrando di
accettare i morti piuttosto che ritirarsi dalla battaglia. L'azione ritardante
compiuta dagli alleati indiani di Crook nelle prime fasi della battaglia lo
salvò da un devastante attacco a sorpresa. L'intervento dei ricognitori Crow e
Shoshoni nello scontro fu decisivo per evitare a Crook una sconfitta.[19]

Crook disse di aver vinto dato che occupò il campo di battaglia alla fine
della giornata, ma le sue azioni smentiscono questa pretesa. Intimorito dai
feriti e dalla scarsezza di provviste, Crook tornò al campo di Goose Creek,
nei pressi di Sheridan, Wyoming, dove rimase per sette settimane in attesa di
rinforzi.[17] Non partecipò alla battaglia del Little Bighorn di otto giorni
dopo. Gli alleati Crow e Shoshoni di Crook tornarono a casa poco dopo la
battaglia. Lakota e Cheyenne tornarono al campo di battaglia dopo la partenza
di Crook, impilando rocce nei punti chiave della battaglia. Alcune di questa
sono tuttora presenti.[20]

Il sito della battaglia è protetto col nome di Rosebud Battlefield State Park
nella contea di Big Horn (Montana). Il sito fa parte dei National Register of
Historic Places dal 1972 e, nel 2008, è entrato a far parte dei National
Historic Landmark.

**Stati Uniti d'America**

**Sioux e Cheyenne** \-- Cavallo Pazzo

