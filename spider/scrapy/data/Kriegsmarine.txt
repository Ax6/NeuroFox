La **Kriegsmarine** /ˈkʀiːksmaˌʀiːnə/ (in tedesco: Marina da Guerra) era il
nome della Marina militare tedesca durante la seconda guerra mondiale, erede
della _Kaiserliche Marine_.

Il trattato di Versailles aveva imposto rigorosi limiti alla marina tedesca e
le aveva proibito la progettazione e realizzazione di sommergibili, portaerei,
aerei navali e artiglieria costiera pesante; il dislocamento delle nuove navi
non poteva superare le 10.000 tonnellate. Ma il 18 giugno del 1935 fu firmato
il trattato navale anglo-tedesco che, pur limitando la forza della marina
tedesca al 35% di quella inglese, permetteva alla Germania di avere
sommergibili e altri tipi di navi che il trattato di Versailles le aveva
proibito.

Nel 1937 ebbe così inizio un ambizioso piano di costruzioni navali (piano Z) e
al settembre del 1939 la marina tedesca contava 2 vecchie corazzate, 2
incrociatori da battaglia, 3 corazzate tascabili, 2 incrociatori pesanti, 6
incrociatori leggeri, 22 cacciatorpediniere, 20 torpediniere e 59 U-Boot. Nel
corso del conflitto entrarono in servizio le corazzate _Tirpitz_ e _Bismarck_
, l'incrociatore pesante _Prinz Eugen_ , le navi da battaglia veloci
Scharnhorst e Gneisenau e altri 15 cacciatorpediniere.

La Kriegsmarine era divisa in tre branche fondamentali sotto il comando del
grandammiraglio Erich Raeder.

Le navi da battaglia dipendevano direttamente dall'Oberkommando der Marine
(OKM) e poi da comandanti di gruppo ( _Gruppenkommandos_ ). Le flottiglie di
dragamine, navi pattuglia, navi per la difesa costiera e navi ausiliare erano
ai comandi della Sezione di sicurezza navale. La terza branca, che sarebbe
diventata la peggior minaccia per gli Alleati in mare, era il Comando
sommergibili di Karl Dönitz.

A differenza della maggior parte delle altre marine, la Kriegsmarine non aveva
aeroplani in proprio; all'OKM ( Oberkommando der Marine ), venne assegnato un
generale dell'aviazione, il quale doveva fornire alla marina i mezzi di cui
aveva bisogno. Il _Führer der Marineluftstreitkräfte_ era il maggior generale
Hans Geisler.

La guerra iniziò, sia con notevoli successi, sia con significativi fallimenti.
I sommergibili tedeschi conseguirono le prime vittorie (affondando le navi
inglesi _Courageous_ e _Royal Oak_ ). Le unità navali sostennero una parte
importante nella conquista della fortezza costiera polacca di Westerplatte
presso Danzica; navi tedesche trasportarono truppe in Norvegia e i
sommergibili minacciavano le linee di rifornimento della Gran Bretagna. In
queste operazioni i tedeschi persero 3 incrociatori (1 pesante e 2 leggeri) e
10 cacciatorpediniere.

Nel giugno del 1940 fu costituito a Roma un ufficio tedesco di collegamento
navale agli ordini del contrammiraglio Eberhard Weichold: il compito di questo
ufficio era di mantenere in funzione le linee di rifornimento necessarie alle
truppe tedesche che combattevano in Africa settentrionale.

Dopo l'inizio dell'attacco contro Tobruk, il 23 maggio 1942, la Kriegsmarine
istituì il Posto di comando Nordafrica: dirigeva le operazioni navali,
compresa la disposizione dei sottomarini e delle flottiglie di torpediniere e
dragamine, ed era responsabile della consegna di rifornimenti e rinforzi.
All'inizio del 1942 vi erano 24 sommergibili in azione nel Mediterraneo, che,
con l'aggiunta di piccole navi e basi costiere, costituivano una forza di
circa 15.000 uomini. In seguito al crollo dell'Italia nel 1943, la marina
tedesca poté fare ben poco per contrastare la superiorità navale degli inglesi
nel Mediterraneo, ma riuscì ad effettuare operazioni notevoli nel trasporto di
truppe nell'Egeo.

Normalmente la Kriegsmarine teneva nel Baltico una flotta che comprendeva: 2
vecchie corazzate, 2 incrociatori leggeri, 3 cacciatorpediniere, 9
torpediniere e 8 posamine. Quando, il 22 giugno 1941, iniziò la guerra contro
l'Unione Sovietica, i tedeschi diedero inizio all'offensiva con mine marine:
nei primi giorni della campagna, tedeschi e finlandesi ne posarono più di
5.000. Le mine, le torpediniere e gli aeroplani della Luftwaffe inflissero
gravi perdite ai sovietici e la Germania riuscì a controllare il Baltico senza
dover impiegare grandi risorse.

Dal settembre del 1944, in seguito alla resa della Finlandia, la Svezia chiuse
i suoi porti alla navigazione tedesca: le operazioni navali della Kriegsmarine
sul Baltico consistettero, così, nella mera evacuazione di truppe e di
profughi.

Nel Mar Nero la Kriegsmarine, agli ordini dell'ammiraglio Von Studnitz,
utilizzò i propri mezzi nella posa e dragaggio di micidiali mine, nonché nel
trasporto marittimo di truppe.

Nel 1940 l'ammiraglio Karl Dönitz dichiarò che " _l'U-Boot da solo poteva
vincere la guerra_ " ; infatti il sommergibile fu il maggior ostacolo per il
successo degli Alleati: per la seconda volta in 25 anni la Germania riuscì a
tagliare le comunicazioni marittime degli Alleati.

L'arma degli U-Boot fu organizzata sotto il comando di Dönitz, che era _Führer
der Unterseeboote_ (comandante dei sommergibili). Nel 1939 un totale di 55
sommergibili venne diviso in flottiglie, ognuna con un numero di U-Boot
variante da 5 a 8, alcune delle quali ricevettero il nome di eroi degli U-Boot
della prima guerra mondiale.

Nel 1941 ebbe inizio la _Rudeltaktik_ (tattica di gruppo) o tattica a branco
di lupi: gruppi da 15 a 20 U-Boot pattugliavano le rotte in vicinanza della
Gran Bretagna; quando un convoglio era avvistato, veniva inseguito da un
sommergibile che ne trasmetteva per radio la posizione, la rotta e la
composizione al quartier generale di Dönitz, con il quale si manteneva in
collegamento, finché altri sommergibili non avevano ricevuto i loro ordini e
preso contatto. Poi gli U-Boot attaccavano simultaneamente, ma in modo
indipendente, per riferire in seguito il risultato della loro azione a Dönitz,
il quale impartiva gli ordini per un ulteriore attacco o un nuovo
pattugliamento.

Con l'adozione di questa tattica il tonnellaggio affondato aumentò
costantemente e il 1942 si dimostrò l'anno più proficuo: gli U-Boot
affondarono 1.160 navi, per un totale di circa 6.300.000 t. A poco a poco,
però, il miglioramento delle tecniche d'assalto alleate e l'impiego di
aeroplani a lungo raggio d'azione, di portaerei e di navi scorta dotate di
radar cominciarono a dare risultati: tra l'aprile e il maggio del 1943 il
tonnellaggio affondato dai sommergibili tedeschi iniziò a diminuire, mentre le
loro perdite aumentavano. Questo è in parte imputabile anche alla capacità dei
comandi alleati di decifrare i codici segreti del comando tedesco. È in questo
periodo che i comandi alleati riescono a impossessarsi della macchina
utilizzata dai tedeschi per decifrare il codice "Enigma". Le perdite fra i
sottomarini tedeschi salgono dal 13 al 30% nel mese di maggio; allora gli
U-Boot superstiti, circa 16, furono ritirati dall'Atlantico settentrionale. La
metà del 1943 segnò una svolta nella battaglia dell'Atlantico; l'offensiva
alleata iniziò a diventare sempre più consistente, mentre il tentativo tedesco
di porne freno arrivò troppo tardi.

I sommergibili tedeschi, nel corso dell'intero conflitto mondiale, causarono
la perdita di 175 navi da guerra alleate e 2.603 piroscafi da carico per un
totale di 14 milioni di tonnellate. Più di 39.000 ufficiali e marinai
prestarono servizio nei sommergibili tedeschi e 32.000 furono uccisi in
azione, la proporzione più alta di tutte le altre forze durante la guerra.

Delle due corazzate gemelle, varate nel 1939, la _Tirpitz_ e la _Bismarck_ ,
la seconda salpò per il suo primo ed ultimo viaggio il 18 maggio 1941,
accompagnata dall'incrociatore pesante _Prinz Eugen_. Il 23 maggio 1941 le due
navi tedesche ingaggiarono battaglia con le inglesi _Prince of Wales_ (una
nave da battaglia) e _Hood_ (un incrociatore da battaglia): quest'ultimo venne
affondato con un colpo che investì in pieno la santabarbara; l'esplosione
spezzò in due lo scafo, mentre la _Prince of Wales_ , pur se colpita, riuscì a
sganciarsi. La _Bismarck_ , a sua volta danneggiata, cercò di riparare in un
porto francese: ma, avvistata e nuovamente colpita da un seppur obsoleto
aerosilurante della RAF che ne bloccò il timone, fu poi raggiunta dal grosso
della flotta inglese e colò a picco il 27 maggio 1941. Su quest'episodio le
testimonianze sono discordanti. Storicamente la marina inglese, appena
ingaggiato il conflitto a fuoco, cercò subito di colpire il centro che
dirigeva il fuoco della _Bismarck_ (posto nel ponte alto, vicino alla sala
comando). Una volta cieca, la nave subì per 45 minuti i colpi ed i siluri
degli avversari senza però dare segni di cedimento. Ad un certo punto,
improvvisamente, colò a picco, il che lascia ancora il dubbio se sia
effettivamente stata messa fuori combattimento dai colpi avversari o se si sia
autoaffondata.

Il _Prinz Eugen_ riuscì invece a raggiungere Brest e a riunirsi con gli
incrociatori da battaglia _Scharnhorst_ e _Gneisenau_. Successivamente, però,
come era già successo allo _Gneisenau_ , anche gli altri due incrociatori
furono colpiti dagli aerosiluranti e Hitler decise di spostare le tre unità in
Norvegia.

Delle varie classi di cacciatorpediniere, Zerstörer 1934, Zerstörer 1936,
Zerstörer 1936A, Zerstörer 1936B, tutte terminarono la guerra con perdite
pesanti. La classe Zerstörer 1942 vide una sola unità varata, la Z51, ma mai
entrata in servizio. In seguito, dopo l'affondamento dello _Scharnhorst_ nel
dicembre del 1943, le altre grandi navi di superficie non attaccarono più i
convogli nell'Artico. La _Tirpitz_ fu anch'essa danneggiata e immobilizzata:
aveva adoperato i suoi cannoni in combattimento una sola volta, per bombardare
una postazione di artiglieria alle Spitzbergen.

Nel maggio del 1945 della flotta di superficie della Kriegsmarine rimanevano
soltanto tre incrociatori di cui due, il _Prinz Eugen_ e il _Nurnberg_ indenni
e una dozzina di cacciatorpediniere. Il _Prinz Eugen_ fu ceduto alla marina
americana, che lo utilizzò come nave bersaglio nel corso dei test atomici
postbellici, nell'atollo di Bikini. In seguito ai danni riportati in questi
test, venne affondato presso l'atollo di Eniwetok, dove tuttora è visibile la
carena capovolta. Il _Nurnberg_ fu invece ceduto alla Marina Sovietica e
ribattezzato _Admiral Makarov_ , in onore all'ammiraglio russo caduto in
combattimento durante la Guerra russo-giapponese. L'incrociatore sarà alla
fine demolito alla fine degli anni sessanta.

Dopo la dichiarazione di guerra, le navi corsare di superficie tedesche che
già si trovavano in mare, la _Deutschland_ nell'Atlantico settentrionale e la
_Admiral Graf Spee_ a sud dell'equatore, iniziarono ad attaccare navi
mercantili. La _Admiral Graf Spee_ distrusse in totale 9 navi, durante la sua
navigazione attraverso l'Atlantico meridionale e l'Oceano Indiano, ma finì per
autoaffondarsi dopo la Battaglia del Río de la Plata, nel dicembre del 1939.

Altre navi mercantili trasformate in navi corsare, presero il mare: con un
armamento nascosto, pari a quello di un incrociatore, erano in condizione di
avvicinare le navi nemiche, senza attirare troppo l'attenzione. Tra il 1940 e
il 1942 navi come la _Thor_ , l' _Atlantis_ e la _Pinguin_ furono responsabili
dell'affondamento di un numero notevole di navi alleate.

fonte: German-navy.de

fonte: German-navy.de

Incrociatore leggero _Karlsruhe_

Incrociatore leggero _Emden_

Nave di linea _Schleswig-Holstein_

Incrociatore leggero _Köln_

Incrociatore leggero _Königsberg_

Altri progetti

 **Heer** (esercito) - **Kriegsmarine** (marina) - **Luftwaffe** (aeronautica)

 **Altri corpi militari:** Waffen-SS \- Allgemeine-SS **Spionaggio:** Abwehr  

