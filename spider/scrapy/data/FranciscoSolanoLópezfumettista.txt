**Francisco Solano López** (Buenos Aires, 26 ottobre 1928 – Buenos Aires, 12
agosto 2011) è stato un fumettista argentino.

Discendente dell'omonimo militare e presidente del Paraguay[1], esordisce nel
mondo del fumetto nel 1953, e presso la casa editrice Abril conosce Héctor
Oesterheld, con il quale nasce un sodalizio di grande importanza per il
fumetto argentino. Dopo aver lavorato insieme a serie come _Uma-Uma_ e _Bull
Rockett_ , si trasferiscono all'Editorial Frontera, per cui Solano Lopez
disegnerà _Rolo el marciano adoptivo_ , _Amapola negra_ , _Joe Zonda_ , _Rul
de luna_ e, soprattutto, _L'Eternauta_ (pubblicato nel 1957 su Hora Cero),
abbandonando il suo posto di lavoro in banca contro la volontà del padre.

Negli anni sessanta Lopez si trasferisce in Europa, dove lavora per l'inglese
Fleetway. Rientra in Argentina nel 1976, dove riprende _L'Eternauta_ , sempre
in coppia con Oesterheld; in più disegna Slot Barr, sui testi di Ricardo
Barreiro. La grave situazione politica argentina (i _desaparecidos_ ) lo
costringe al trasferimento in Spagna, a Madrid, e la serie dell'Eternauta
resta quindi incompiuta. Dalla Spagna e, successivamente, dal Brasile (Rio de
Janeiro), continua la collaborazione con Barreiro e con soggettisti come
Carlos Sampayo, del quale disegna le storie di _Evaristo_ , uno dei suoi
lavori migliori.

Dopo qualche anno rientrò in Argentina, dove riprese la serie dell'Eternauta
con _El Eternauta: El Regreso_ ("L'Eternauta: Il Ritorno") e produce la serie
_Los Internautas_ per il supplemento di informatica del quotidiano _Clarìn_ ,
una tavola settimanale in cui fonde avventura e realtà virtuale. Nell'ottobre
del 2008 viene dichiarato "Personalità Importante della Cultura" dalla
legislatura della città autonoma di Buenos Aires. In occasione del
bicentenario della rivoluzione di maggio, nel 2010, illustra il racconto di
Roberto Lorenzo _La guerra contra el Paraguay_ , fra i più riusciti
dell'antologia pubblicata dal Ministero della Cultura della Presidenza della
Nazione Argentina dal titolo _La Patria dibujada_.

Muore colpito da un ictus.

Altri progetti

