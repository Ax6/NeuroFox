_**Cars Toons**_ è una serie animata statunitense prodotta dal 2008.[1]

Gli episodi di questa serie ampliano e approfondiscono i personaggi e il mondo
immaginario introdotti nel film _Cars - Motori ruggenti_ , ruotando in
particolare attorno al personaggio di Carl Attrezzi "Cricchetto", protagonista
della serie, che viene affiancato da Saetta McQueen e da Mia e Tia. Realizzata
da Pixar Animation Studios e The Walt Disney Company, la serie è costituita da
episodi di breve durata, animati in CGI; sono diretti da John Lasseter, co-
diretti da Victor Navone e Rob Gibbs, e prodotti da Kori Rae.[2]

Durante il tempo libero passato a Radiator Springs, Carl Attrezzi prende
spunto dagli accadimenti più semplici della quotidianità per raccontare a
Saetta McQueen, suo migliore amico, alcune sue turbolente avventure passate di
cui, a suo dire, si sarebbe reso protagonista. Le vicende vedono Cricchetto
impegnato nei ruoli più disparati, al limite dell'inverosimile: dal pompiere
al _torero_ , dallo _stuntman_ all'investigatore privato, dal campione di
_drifting_ all'astronauta e all'acrobata del cielo. Le gemelle Mia e Tia sono
sempre presenti nei racconti di Carl, dove ogni volta rimangono ammaliate ed
affascinate dalle imprese compiute dal carro attrezzi.

Invariabilmente, a metà delle storie di Cricchetto, Saetta interrompe l'amico
mettendo in dubbio i suoi ricordi e la verosimiglianza delle vicende;
altrettanto invariabilmente, Carl risponde sicuro a McQueen: «ma come, non ti
ricordi? C'eri anche tu!», inserendo quindi Saetta all'interno dei suoi
racconti, come suo compagno di scorribande. Le storie raccontate finiscono per
concludersi tutte allo stesso modo, con Carl Attrezzi che riesce a portare a
termine con successo ogni tipo di situazione, ottenendo fama e successo.

Una volta arrivati al termine dei racconti, Saetta rimane ogni volta piuttosto
scettico sul reale accadimento di questi eventi, ma a questo punto si palesa
sempre qualche "imprevisto" che, incredibilmente, finisce per confermare la
bontà delle parole di Cricchetto.

Jeremy Clarkson (v. UK)

(Not Chuck)

La serie è destinata principalmente alla trasmissione televisiva e alla
diffusione su Internet, e in alcuni casi alla distribuzione cinematografica.
Gli episodi della prima stagione sono stati trasmessi dal canale televisivo
statunitense Toon Disney dall'ottobre 2008, e successivamente resi disponibili
sul sito web ufficiale della Disney. Il primo episodio della seconda stagione
è stato pubblicato direttamente in rete, mentre l'episodio successivo è stato
distribuito nelle sale cinematografiche americane dal 12 dicembre 2008,
abbinato al film d'animazione _Bolt - Un eroe a quattro zampe_.

Altri progetti

