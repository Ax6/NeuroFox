Coordinate: 45°32′21″N 10°13′33″E﻿ / ﻿45.539167°N 10.225833°E45.539167;
10.225833

_**Brixia**_ (l'odierna Brescia in Lombardia) fu fondata dai Galli Cenomani
nel VII secolo a.C. Successivamente, a cavallo tra III e II secolo a.C., subì
un progressivo processo di colonizzazione da parte della Repubblica romana,
giungendo nell'89 a.C. a ottenere lo stato di _municipium_ di diritto latino,
nel 45 a.C. la cittadinanza romana per i suoi abitanti e, nel 27 a.C., lo
stato di colonia romana.

Il nome latino _Brixia_ (e anche la variante greca _Vrixia_ , "Βρηξία") è ben
documentato in epoca classica (Catullo, Livio, Plinio il Vecchio,[1]
Strabone,[2] Tacito[3] ed altri). Viene fatto solitamente risalire al termine
celtico _*brik_ / _*brig_ (sommità, colle, altura) con vari riscontri in altre
aree di influenza celtica (Bressa in Gallia, Brexa in Spagna, Bressanone in
Italia)[4].

La zona dove sorse la città romana era frequentata fin dall'età del Bronzo
(III millennio).

Tra le leggendarie origini vi è chi fa risalire le origini di Brescia ad
Ercole [ _senza fonte_ ], chi ne fa risalire la fondazione a Troe[5]. La
storiografia moderna appoggia quella per la quale Cidno, re dei Liguri, nella
tarda età del bronzo invase la pianura Padana e, giunto presso il colle
_Cidneo_ al centro dell'attuale Brescia, ne fortificò la cima, nel punto in
cui oggi sorge il Castello. Altri ancora sostengono che i primi abitanti del
territorio bresciano furono gli Etruschi, che si stanziarono nella pianura
cispadana.[6]

L'evento di maggior importanza per la storia bresciana fu però l'invasione dei
Galli Cenomani (IV secolo a.C.), i quali con l'ausilio degli Insubri
stanziatisi in quella che oggi è la Lombardia occidentale, s'insediarono nella
regione compresa tra l'Adige e l'Adda, facendo della futura _Brixia_ la loro
capitale.[6]

Sobillate da Annibale, Asdrubale e Magone, intorno al 202 a.C. le tribù
celtiche della Pianura Padana crearono una confederazione contro i Romani.
Questa confederazione mosse guerra contro gli stanziamenti Romani nella
pianura cis-padana; i Cenomani però, appena prima della battaglia, si
allearono nuovamente e segretamente con i Romani (con i quali avevano già
combattuto nel 225 a.C. le altre tribù galliche e nel 218 a.C. i Cartaginesi
al Trebbia[7]) ed il giorno seguente attaccarono alle spalle gli Insubri,
provocandone la totale disfatta.[8] Pochi anni più tardi, unirono le loro armi
con quelle degli Insubri e, dopo essere stati sconfitti da parte del console
Gaio Cornelio Cetego (197 a.C.), presentarono la loro sottomissione,
continuando ad essere fedeli alleati dei Romani.[9] Questa battaglia diede
inizio all'età romana.

Dal 196 a.C. ha inizio per Brescia l'età romana, che tuttavia non fu soggetta
ad una vera e propria occupazione, ma ad una sorta di alleanza.[10] Questa
alleanza permise a Brescia nell'89 a.C., grazie alla _lex Iulia de civitate_
(che conferiva la pienezza del diritto romano, assegnandola alla tribù
_Fabia_[11]) di diventare municipio ed ottenere il diritto latino, per aver
aiutato i Romani, insieme a Veneti, Galli e Liguri, a sconfiggere i _socii_
Italici. Nel 49 a.C., allo scoppio della guerra civile, Aulo Gabinio fu
richiamato da Cesare e gli fu affidato il comando delle operazioni
nell'Illirico. _Brixia_ divenne così parte del territorio romano ed ai suoi
abitanti venne data la cittadinanza romana.[12] Non a caso sappiamo del
passaggio della legio _X Veneria_ dalla città in questo periodo.[13]

In epoca repubblicana il mondo "cenomane" godette di grande autonomia, poté
auto-amministrarsi, battere moneta propria, mantenere una propria "cultura",
ma con l'acquisizione della cittadinanza romana scomparve la dicitura
"Cenomani" in favore di quella di "Brixiani".[14]

L'ampia terrazza che si estende tra il colle Cidneo ed il _decumanus maximus_
cittadino, fu da sempre la sede religiosa della città. Qui a partire dal II
secolo a.C. fu costruito un primo santuario per suggellare l'alleanza tra
Romani e Galli Cenomani, che venne demolito quando _Brixia_ divenne
_municipium_ di diritto latino nell'89 a.C. Fu quindi ricostruito in epoca
sillana (in quattro celle, dipinte con affreschi del secondo stile pompeiano,
con colonne di tipo corinzio[15]) e scoperto nel 1956 (e scavato fino al 1961)
sotto l'attuale pronao del _Capitolium_ (di epoca flavia). Misurava 8,30 metri
di larghezza e 10 di lunghezza totali, mentre le celle si ergevano su un podio
alto 2 metri.

Pareti affrescate della quarta cella del santuario repubblicano.

Affresco proveniente dal santuario repubblicano (1).

Affresco proveniente dal santuario repubblicano (2).

Serie di capitelli del santuario repubblicano e del successivo tempio
capitolino.

La _Brixia_ romana di età augustea divenne colonia romana nel 27 a.C. con il
nome di _Colonia civica Augusta Brixia_.[16] Divenne, inoltre, un importante
centro religioso, inserito amministrativamente nella Regio X Venetia et
Histria. Un altro aspetto da considerare è la condizione economica Bresciana
durante l'epoca imperiale. Se da un lato vi fu un forte sviluppo economico,
dall'altro la povertà di certe popolazioni rurali spinse un gran numero di
bresciani ad arruolarsi nelle legioni; in particolare molti bresciani vennero
arruolati nella Legio VI Ferrata.

In epoca romana il territorio di Brescia era attraversato da un'importante
strada romana, ovvero la _via Gallica_ , che collegava i maggiori _municipia_
della Pianura Padana iniziando a _Gradum_ (Grado) e terminando a _Augusta
Taurinorum_ (Torino).

_Brixia_ era uno dei due terminali della _via Cassanese_ , che la collegava a
_Mediolanum_ (Milano) passando anche da _Cassianum_ (Cassano d'Adda), da cui
il nome della strada, e della _via Brixiana_ , strada romana consolare che
metteva in comunicazione il porto fluviale di Cremona (lat. _Cremona_ ), che
si trovava lungo il fiume Po (lat. _Padus_ ), con Brescia (lat. _Brixia_ ), da
cui passavano diverse strade romane che si diramavano verso l'intera Gallia
Cisalpina (lat. _Gallia Cisalpina_ ). . Tra queste strade va ricordata la Via
Fabia che collegava Mantova con Brixia

La Brescia romana acquisì l'assetto urbanistico definitivo, ancora visibile
nel periodo tardo-antico, sotto gli Imperatori Augusto e Tiberio, che la
dotarono di una paio di acquedotti,[17] poderose mura,[18] un impianto viario
ortogonale attorno ai due maggiori assi ( _cardo maximus_ e _decumanus
maximus_[19]) ed una prima serie di imponenti edifici pubblici (sviluppati
soprattutto a partire da Vespasiano). Sappiamo inoltre che sempre in questo
periodo fu eretto un grande tempio, che sorgeva dove attualmente si trova
l'imponente fortezza medievale (sul colle _Cidneo_ , santuario della città
antica), le cui dimensioni dovevano corrispondere all'odierno mastio
visconteo.

Il _Capitolium_ , tempio romano posizionato nella parte nord del foro romano
della città, insieme al vicino teatro, costituiva il più importante complesso
cittadino edificato nel I secolo in epoca imperiale. Il tempio fu innalzato,
sopra il precedente santuario repubblicano, per ordine di Vespasiano tra il 73
e il 74. La sua "paternità" è confermata dalla scritta originale riportata sul
frontone: IMP CAESAR VESPASIANUS AUGUSTUS, PONT MAX, TR POTEST IIII, IMP X,
P(ater) P(atriae) COS IIII / CENSOR.[20] Esso fu realizzato sopra un
precedente tempio repubblicano e la sua edificazione si deve alla vittoria
dell'Imperatore sul generale Vitellio, nella pianura tra Goito e Cremona.[21]
Qui potrebbe essere stata collocata la statua bronzea della Vittoria alata,
uno dei reperti antichi meglio conservati (oggi nel Museo di Santa Giulia di
Brescia). L'opera, rinvenuta nel 1826 assieme ad altri manufatti bronzei, era
creduta essere un'opera interamente del I secolo; in base agli studi più
recenti la statua è stata riconosciuta come un "pastiche" antica, creata sotto
l'imperatore Vespasiano, unendo ad un originale ellenistico del III secolo
a.C. (una _Afrodite che si specchia nello scudo di Ares_), un paio d'ali, in
modo da farne una "Vittoria che scrive sullo scudo il nome del vincitore". A
questo scopo fu anche sostituito il braccio destro per mutarne la posizione.
La basilica, posizionata lungo il lato meridionale del foro, fu ricostruita in
epoca flavia su una precedente struttura di epoca augustea. Era di dimensioni
ragguardevoli (47 metri di lunghezza X 19 di larghezza) e serviva ad
amministrare la giustizia ed a regolare il commercio della zona.

Il teatro fu costruito in epoca flavia, come il vicino _Capitolium_ (al quale
era collegato mediante un porticato), e rimaneggiato durante il principato di
Settimio Severo, nel III secolo. E sempre al periodo alto-Imperiale
apparterrebbero alcune delle domus dell'Ortaglia, rinvenute negli orti
(ortaglia) del monastero di Santa Giulia. Facevano parte della zona
residenziale alle pendici terrazzate del colle Cidneo, racchiusa tra l'area
monumentale romana, comprendente il foro e il _Tempio Capitolino_ , e le mura
romane.

E sempre all'epoca flavia appartengono le terme romane pubbliche rinvenute
sotto palazzo Martinengo. Della struttura rimane parte di una vasca
monumentale ( _caldarium_ ), dove il pavimento è coperto da uno strato di
cocciopesto, mentre le pareti erano ricoperte da marmi multicolori, dei quali
si conservano numerosi frammenti. L'impianto termale doveva essere ancora
attivo in età tardoantica.

Foro romano (1) - visione d'insieme

Tempio Capitolino (2)

Tempio Capitolino (3) - Museo lapidario

Iscrizione sul tempio di Giove Capitolino (4)

Portico del foro romano di Brescia (1)

Portico del foro romano (2)

I resti della basilica romana di Brescia (1).

Base della basilica romana (2) - resti inglobati in un edificio del XVII
secolo che oggi ospita la Soprintendenza per i beni archeologici, con alla
base una strada romana.

La Vittoria alata di Brescia.

La Vittoria alata - acquaforte del 1888 con un clipeo iscritto.

Teatro romano di Brescia (1)

Teatro romano di Brescia (2) - lato ovest

Teatro romano di Brescia (3)

Teatro romano di Brescia (4)

Teatro romano di Brescia (5) - lato est

Domus dell'Ortaglia (1)

Domus dell'Ortaglia (2) - muri con resti di affreschi romani del secolo II
d.C.

Domus dell'Ortaglia (3) - la raffigurazione musiva che ha dato il nome alla
_domus di Dioniso_.

Domus dell'Ortaglia (4) - particolare dell'ipocausto della _domus delle
fontane_.

Domus dell'Ortaglia (5)

Domus dell'Ortaglia (5) - pavimento romano a mosaico, del secolo II d.C.

Nel 402 Brescia venne travolta delle orde gotiche di Alarico, fu saccheggiata
dagli Unni di Attila nel 452, mentre nel 476 un guerriero Turclingio di nome
Odoacre, alla testa di un esercito di Eruli, conquistò la pianura transpadana
portando alla fine dell'Impero e facendo entrare Brescia nel suo dominio. Il
Regno di Odoacre finì con l'avanzata degli Ostrogoti guidati dal loro re
Teodorico poi detto il grande che nel 493 espugnò Brescia facendone uno dei
suoi maggiori insediamenti insieme alla vicina Verona.

Durante la Guerra gotica (535-553), Brescia, guidata probabilmente[22] dal
conte goto Widin, fu, insieme alla vicina Verona, una delle ultime due città a
resistere ai Bizantini, cadendo nelle mani di Narsete solo nel corso del
561/562.[23]

A questo periodo o comunque al tardo III secolo, apparterrebbero i cosiddetti
ritratti bronzei di Imperatori romani (quattro dei quali apparterrebbero ai
cosiddetti Imperatori illirici), che furono scoperti nel 1826 presso il
_Capitolium_ e conservati presso il Museo di Santa Giulia.

Ritratto dell'Imperatore Settimio Severo.

Possibile ritratto dell'Imperatore Claudio il Gotico (o di Aureliano,
successore del primo).

Possibile ritratto dell'Imperatore Probo.

Possibile ritratto di Domizia Longina, di età flavia.

Altri progetti

