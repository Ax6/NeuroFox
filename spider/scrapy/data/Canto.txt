Il **canto** è l'emissione, mediante la voce, di suoni ordinati per ritmo e
altezza a formare una melodia. Il canto si articola di solito su un testo,
anche se non necessariamente; il duplice canale di comunicazione (musica-
parola) rende la voce lo strumento musicale naturale più duttile, capace di
produrre sull'uomo gli effetti più profondi nell'animo e nella psiche.

Un gruppo di cantanti (detti anche _cantori_ ) che cantano insieme, formano un
coro.

La voce umana è il suono prodotto nella laringe dalla vibrazione delle corde
vocali per effetto dell'aria espirata dai polmoni mediante occlusione della
glottide. Il timbro vocale è influenzato principalmente dalle caratteristiche
morfologiche delle corde vocali, ma anche dalla conformazione del viso e da
quella fisica in generale; può però essere artefatto e questa capacità è
sfruttata da attori, imitatori e altre categorie di professionisti della voce.

Nel canto la voce di petto si usa in prevalenza per i suoni gravi e quella di
falsetto per le note acute. I due registri ('di petto' e 'di testa') possono
combinarsi tra loro; a seconda dello stile e delle tecniche adottate, si
avverte in modo più o meno pronunciato il passaggio dall'una all'altra
emissione.

Nella cultura occidentale, il concetto storico-estetico riguardante la
cosiddetta "impostazione" vocale è legato ai diversi tipi di repertori ed
estetiche, alla storia e alle differenti scuole, e si è sviluppato
parallelamente al tipo di difficoltà tecniche richieste ai cantanti dai coevi
repertori. Pertanto, è difficile dare una definizione univoca di voce
"impostata" e del relativo allenamento fisico-artistico, ma secondo i dettami
della musica colta si intende, di solito, una voce dotata di timbro limpido e
omogeneo, che abbia una buona tenuta di fiato (si dice in proposito "cantare
sul fiato") e volume (per farsi sentire anche da molto lontano); tutto ciò
dovrebbe essere ottenuto cercando di non sottoporre le corde vocali a sforzi o
atteggiamenti eccessivi che le danneggerebbero.

La respirazione raccomandata è in genere quella detta diaframmatica. Dopo
l'inspirazione, varie fasce muscolari, tra cui gli addominali inferiori,
vengono tesi per dosare in modo controllato il fiato.

In passato, i maestri per mostrare agli studenti apprendisti di canto se la
propria emissione era corretta, mettevano una candela accesa davanti alla loro
bocca e li invitavano a cantare facendo attenzione a non far muovere la
fiammella.

La voce si produce all'altezza della laringe, organo dentro il quale si
situano le corde vocali. Per una buona emissione, qualunque sia il genere
praticato, la voce dovrebbe essere limpida, cercando di evitare la presenza di
aria. Nel canto lirico, in cui le vocali tendono a essere pronunciate in modo
uniforme, i suoni sono indirizzati verso la "maschera", ossia la parte del
viso compresa tra bocca e fronte, e in particolare la zona dei seni
paranasali; inoltre, sono 'arrotondati' e 'oscurati'. Tutto ciò può
penalizzare la dizione delle vocali, alterandole rispetto alla lingua parlata,
molto più ricca di foni, ed è il motivo per cui di solito nel canto lirico non
si comprendono le parole.

La tecnica di articolazione varia a seconda delle caratteristiche fonetiche
della lingua in cui si canta. Cantare in tedesco o in italiano presuppone
diversi atteggiamenti facciali e muscolari. Anche l'altezza, a seconda del
registro impiegato, influenza l'articolazione ed è spesso accompagnata da
particolari attitudini del viso (i suoni acuti in falsetto vengono spesso
intonati sorridendo, mentre gli acuti di petto con un'iperestensione della
mandibola).

La voce impostata è solitamente una voce sonora, se non stentorea. In
particolare i repertori tardo ottocenteschi e contemporanei richiedono molto
spesso voci potenti che riescano ad emergere sul volume imponente
dell'orchestra.

La voce di falsetto è documentata nei trattati antichi, nei repertori classici
e moderni e nelle trattazioni estetiche. Il falsetto coinvolge in minor modo
la muscolatura, permettendo di riprodurre i suoni, soprattutto acuti, con uno
sforzo minore rispetto alla voce di petto. È per questo che, rispetto alla
voce piena, il suono del falsetto risulterà più leggero. Durante l'emissione
in falsetto il piano delle corde vocali è inclinato.

I registri vocali sono classificazioni che vengono associate alla voce in base
all'estensione, ma anche ad altri parametri che possono variare a seconda
dell'epoca e della cultura di appartenenza. Dal più acuto al più grave, nel
canto classico l'estensione vocale è così suddivisa:

Nella musica lirica si sono create successivamente ulteriori categorie:
soprano drammatico, soprano di coloratura, tenore di grazia, basso profondo
ecc.

Il termine registro vocale invece si riferisce agli intervalli usati
normalmente nel discorso. L'estensione vocale è perciò materia di studio del
canto, mentre i registri vocali della fonologia, della logopedia e della
sociologia.

Per stile di canto si intende in genere una modalità esecutiva, variabile in
relazione al repertorio e all'epoca. L'interpretazione di questa locuzione è
però ampia, potendo comprendere diversi aspetti dell'arte del canto.

Si può, inoltre, parlare di stile di voce per i cantanti che utilizzano in
maniera personale i diversi elementi costitutivi della voce, anche in funzione
dei mezzi di amplificazione (microfoni), o di registrazione (digitale o
analogica), dove l'emissione della voce può seguire criteri diversi.

Le tecniche di canto, colte e popolari, possono includere:

Altri progetti

