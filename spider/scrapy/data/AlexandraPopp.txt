**Alexandra Popp** (Witten, 6 aprile 1991) è una calciatrice tedesca,
attaccante del Wolfsburg e della nazionale tedesca, della quale è anche
capitano.

Plurititolata sia a livello di club che con le nazionali, dalle giovanili alla
maggiore, ha vinto cinque titoli di Campione di Germania, tutti con il
Wolfsburg, ai quali si aggiungono otto Coppe di Germania, due delle quali con
il 2001 Duisburg, e complessivamente tre UEFA Women's Champions League con
entrambi i club.

Dal 2006 veste inoltre le maglie delle nazionali, conquistando un campionato
europeo nel 2008 con la formazione Under-17, il Mondiale casalingo nel 2010
con la Under-20, mentre con la nazionale maggiore aggiunge ai suoi trofei una
medaglia d'Oro olimpica a Rio de Janeiro 2016 e due Algarve Cup nel 2012,
2014, partecipando a tre Mondiali e raggiungendo il 22 giugno 2019, in quello
di Francia 2019, la sua centesima partita con la nazionale tedesca.

A questi si aggiungono riconoscimenti personali e trofei individuali quali il
Pallone d'Oro, la Scapra d'Oro e il titolo di calciatrice tedesca dell'anno
2014.

Alexandra Popp ha iniziato la sua carriera nelle giovanili del FC Silschede,
per poi passare al 1. FFC Recklinghausen. Nel 2008 passa al FCR 2001 Duisburg,
squadra che nelle quattro stagioni precedenti aveva chiuso al secondo posto
della Frauen-Bundesliga, preferendola all'Olympique Lione[1], squadra campione
di Francia. Alexandra Popp fa il suo esordio in Frauen-Bundesliga il 7
settembre 2008 nella partita giocata contro l'Herforder SV, e segna le sue
prime due reti il 28 settembre 2008 nella partita vinta per 8-0 sul TSV
Crailsheim. Nella sua prima stagione nel FCR 2001 Duisburg vince la DFB-Pokal
der Frauen e la UEFA Women's Cup. Nell'agosto 2009 viene premiata con la
Fritz-Walter-Medaille d'argento come seconda miglior giovane della Frauen-
Bundesliga[2]. Nella stagione successiva (2009-2010) con il FCR 2001 Duisburg
conquista nuovamente la DFB-Pokal der Frauen e raggiunge le semifinali della
UEFA Women's Champions League. Nella stagione 2010-2011 gioca anche come
terzino sinistro per compensare una serie di infortuni occorsi in quella
stagione nel FCR 2001 Duisburg.

Nel 2012 si trasferisce al Wolfsburg assieme alla sua compagna di squadra
Luisa Wensing[3]. Nella sua prima stagione al Wolfsburg conquista il treble,
vincendo la Frauen-Bundesliga, la DFB-Pokal der Frauen e UEFA Women's
Champions League. Nella stagione successiva, 2013-2014, vince nuovamente la
Frauen-Bundesliga e la UEFA Women's Champions League, mentre l'anno seguente
rivince la DFB-Pokal der Frauen.

Alexandra Popp ha giocato per rappresentative nazionali tedesche sin dal 2006
quando aveva 15 anni. A livello giovanile ha fatto parte della nazionale
Under-15, della nazionale Under-17, della nazionale Under-19 e della nazionale
Under-20. Ha vinto il campionato europeo Under-17 nel 2008, segnando la
seconda rete nella finale vinta per 3-0 sulla Francia, mentre è arrivata al
terzo posto al campionato mondiale Under-21 nel 2008.

Nel febbraio 2010 fa il suo esordio nella nazionale maggiore in un'amichevole
giocata contro la Corea del Nord. Segna le sue prime due reti per la nazionale
maggiore due settimane dopo nel corso della Algarve Cup 2010 nella partita
vinta per 7-0 sulla Finlandia.

Viene poi convocata per il campionato mondiale Under-20 del 2010, che venne
disputato in Germania. In quell'edizione ha vinto il titolo con la nazionale,
segnando la prima rete nella finale vinta per 2-0 sulla Nigeria, ha vinto il
Pallone d'Oro del torneo come migliore giocatrice e la Scarpa d'Oro del torneo
come migliore marcatrice con 10 reti segnate.

Nel 2011 fa parte della squadra tedesca che partecipa al campionato mondiale
di calcio, giocatosi in Germania, senza riuscire a superare i quarti di
finale. Viene nuovamente convocata nel 2015 per far parte della squadra
tedesca che partecipa al campionato mondiale di calcio, giungendo al quarto
posto.

Altri progetti

1 Schult · 2 Stolze · 3 Jakabfi · 5 Neto · 6 Bloodworth · 7 Gunnarsdóttir · 8
Peter · 9 Blässe · 10 Huth · 11 Popp · 12 Burmeister · 13 Rauch · 14 Rolfö ·
15 Syrstad Engen · 16 Maritz · 17 Pajor · 19 Minde · 20 Wolter · 21 Dickenmann
· 22 Harder · 23 Doorsoun · 24 Wedemeyer · 27 Abt · 28 Goeßling · 33 Loeck ·
36 Lindahl · Allenatore: Lerch

