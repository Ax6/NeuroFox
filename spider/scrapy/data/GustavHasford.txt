**Gustav Hasford** (Russellville, 28 novembre 1947 – Egina, 29 gennaio 1993) è
stato un militare e scrittore statunitense.

Entrato nei marines nel 1967, vi aveva prestato servizio come corrispondente
di guerra in Vietnam. Il suo romanzo semi-autobiografico[1] _Nato per
uccidere_ ( _The Short-Timers_ ) è stato trasposto nel film _Full Metal
Jacket_ di Stanley Kubrick. La sceneggiatura (di cui lo stesso Hasford fu
autore, assieme al regista e a Michael Herr) fu proposta per l' _Academy
Award_ , ma fu anche oggetto di un contenzioso fra i tre per i rispettivi
meriti, cosa che indusse Hasford a disertare la cerimonia degli Oscar.

Hasford, in collaborazione con altri specialisti del genere, pubblicò negli
anni 1970 vari scritti di fantascienza, e condivise per un breve periodo un
appartamento con Harlan Ellison. Bibliofilo all'eccesso, Hasford fu arrestato
nel 1988 a San Luis Obispo per aver rubato qualcosa come 10 000 volumi tra
America ed Inghilterra. Si difese pretendendo di aver "preso in prestito"
alcune opere per documentarsi in vista di un suo (mai edito) libro sulla
Guerra Civile. Condannato a sei mesi di reclusione, uscì dopo averne scontati
tre, avendo promesso di risarcire i danni con i proventi del suo libro
successivo _(The Phantom Blooper)_, ossia il seguito di _Nato per uccidere_.

Il romanzo finale di Hasford, un poliziesco ambientato a Los Angeles dal
titolo _A Gipsy Good Time_ , fu pubblicato nel 1992, ma non ebbe gran
successo. Hasford, già malato di diabete, si trasferì ad Egina, presso le
coste della Grecia dove morì per insufficienza cardiaca a causa del diabete il
29 gennaio 1993.

Altri progetti

