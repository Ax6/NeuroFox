L' **Orco** ( _Eva d'òr_ in canavesano, cioè _Acqua d'oro - così denominato
solo a valle di Cuorgnè_ ) è un grosso torrente del Piemonte affluente a nord
- ovest del Po, che scorre per circa 90 km prima nella valle omonima e poi nel
Canavese occidentale.

Il nome latino del corso d'acqua era _Orgus flumen_ , attestato in Plinio.[3]
e, in un atto di donazione al monastero di Fruttuaria (S. Benigno) da parte di
Ottone Guglielmo conte di Borgogna (anno 1019), viene definito "fluvium
Orgium". Da allora il nome ORCUM compare in atti e documenti. Il nome locale
piemontese si riferisce, nell'etimologia popolare, alle pagliuzze d'oro,
peraltro piuttosto rare, che a volte vengono ritrovate nelle sabbie,
(setacciando), del suo alveo (dalla località Pedaggio di Cuorgnè verso la
pianura)

Nasce da piccole sorgenti, tra la Punta Leynir e la Punta Rosset, viene
alimentato dalle acque del lago Rosset[4](2703 m) e del lago Leytà (2699 m),
dalle nevi del versante piemontese del massiccio del Gran Paradiso (Denti del
Nivolet-Costa di Mentà), dai rii della costiera della Basei (ghiacciaio
omonimo) e da quelli del settore che va dalla Cima d'Oin alla Punta di
Galisia. Viene quasi subito sbarrato da dighe formando i bacini idroelettrici
Agnel e Serrù . Impetuoso e copioso d'acque giunge a Ceresole Reale dove
sbarrato da un'imponente diga forma il pittoresco Lago di Ceresole, anch'esso
creato, (negli anni 1925 - '31), per la produzione di energia elettrica della
allora municipalizzata torinese A.E.M.Torino.

Subito a valle dello sbarramento si incassa raggiungendo in breve il centro di
Noasca e incrementando progressivamente la sua portata grazie a vari
contributi di affluenti provenienti per gran parte da sinistra. Proseguendo il
torrente bagna i centri di Locana (che dà anche il nome a questo tratto
vallivo) e Sparone sino a giungere a Pont Canavese dove riceve il Soana, suo
principale affluente di sinistra. Rimpinguato nella portata dall'affluente
raggiunge in breve la cittadina di Cuorgnè dove si allarga notevolmente in
ampi ghiaioni ricevendo, ancora da sinistra, l'apporto idrico del Piova. Poco
più a valle, ormai entrato nella pianura canavesana, raccoglie in destra
idrografica le acque provenienti dal Monte Soglio e dalla Val Gallenca. Viene
quindi scavalcato dalla ex Strada statale 565 di Castellamonte nei pressi di
Rivarolo Canavese; superata la confluenza con il torrente Malesina (un altro
affluente in sinistra idrografica) prosegue con un ampio letto ciottoloso che
in breve viene sovrappassato da due autostrade, la A5 e la A4. Sfocia infine
nel Po presso Chivasso a quota 177 m.[4]  

Nel 2005 la "Confluenza Po - Orco - Malone" è stata riconosciuta SIC (codice:
IT1110018).[5]

Il bacino dell'Orco, specie nella sua parte montana, si presenta decisamente
asimmetrico: mentre in destra idrografica la vicinanza dello spartiacque con
le Valli di Lanzo impedisce al formazione di un reticolo idrografico molto
articolato, sulla sinistra gli affluenti del torrente creano invece valloni
anche piuttosto lunghi e ramificati in direzione della Valle d'Aosta.[6]  
I principali affluenti sono:

L'Orco, anche se definito _torrente_ , ha una portata d'acqua perenne e
copiosa (quasi 24 m³/s presso la foce) ed è caratterizzato da piene tardo-
primaverili e autunnali e magre estive.

La denominazione _torrente_ ritorna però appropriata in caso di precipitazioni
eccezionali in quanto l'Orco può mostrare una furia impressionante durante le
grosse piene causando non di rado notevoli danni agli insediamenti umani e
alle campagne. Ciò è accaduto ad esempio nell'ottobre 2000, quando dopo piogge
copiosissime nella parte alta del suo bacino (oltre 700 mm) scatenò una piena
secolare violentissima (1.700 m³/s a Cuorgnè e oltre 2.000 presso la foce)
devastando totalmente la sua valle.

Oltre a causare danni a cose e persone la piena del 2000 (e, in minore misura,
anche quella del settembre 1993) ha anche modificato la morfologia del corso
d'acqua. L'Orco infatti, come testimoniato dall'analisi della cartografia
storica, era passato nel corso del XX secolo da una morfologia pluricursale ad
una a canale unico prevalente, con un letto di scorrimento fortemente inciso
rispetto al piano di campagna a causa dell'estrazione di inerti. In
contemporanea il torrente aveva subito un notevole restringimento del proprio
alveo, al quale erano state sottratte vaste aree destinate a fini residenziali
e produttivi. Le eccezionali piene autunnali del 1993 e del 2000, con
l'erosione laterale operata dalle enormi masse d'acqua coinvolte e la
deposizione di grandi quantità di detrito, hanno infatti recuperato spazi da
tempo abbandonati dal torrente e hanno riattivato vecchi bracci fluviali
ripristinando, almeno localmente, le condizioni di pluricursalità presenti in
passato.[7]

Il suo bacino idrografico ospita uno dei più importanti complessi
idroelettrici del Piemonte, costituito da 6 dighe (Agnel, Serrù, Ceresole,
Teleccio (o Telessio), Valsoera, Eugio) e da numerose centrali di produzione.

L'Orco è famoso per la presenza di sabbie aurifere sfruttate fin dai tempi
antichi. Ancora oggi esiste un'attività, a livello amatoriale, di ricerca
delle pagliuzze d'oro.[8]

Altri progetti

