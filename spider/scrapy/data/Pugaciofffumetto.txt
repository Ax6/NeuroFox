**Pugaciòff** , il "luposki della steppaff", è un personaggio umoristico
ideato nel 1959, ed inserito inizialmente come comprimario nelle storie di
Cucciolo e Beppe, pubblicate dalle Edizioni Alpe, all'interno di un universo
narrativo rivitalizzato dall'abilità di Giorgio Rebuffi.

All'inizio, e per diverso tempo, ha vere e proprie sembianze di un canide a
quattro zampe, e si esprime solo attraverso la rappresentazione dei propri
pensieri. In seguito assumerà le fattezze di un animale antropomorfo (come
fecero Cucciolo e Beppe medesimi) ed eretto e acquisirà anche il "dono" della
parola, esprimendosi con un russo maccheronico esilarante. È un tipetto
sovversivo e spinto da una fame atavica (con particolare fissazione per il
malvagio e corpulento _Bombarda_ ).

Nella prima storia, "Il lupo della steppa" ("Cucciolo" n.10/1959), verrà
presentato a Cucciolo e Beppe, che lo "adotteranno" come cane da guardia, da
un buffo ometto, cosacco del Don, chiamato Ivan Ilià.

Racconta Gianpaolo Bombara, vicepresidente dell'associazione culturale
ComixCommunity, sul sito di Rebuffi[1], che a fine Settecento, c'era un
rivoluzionario cosacco del fiume Don, chiamato Emel'jan Ivanovič Pugačëv (e
talvolta _italianizzato_ in Pucaciof), al cui nome forse Rebuffi si è
ispirato.

Tra il 1959 e il 1970 vengono pubblicate un centinaio di storie sul albo
"Cucciolo" e "Almanacchi e Strenne di Cucciolo", pubblicate da Edizioni Alpe.

In seguito alla chiusura della casa editrice, a metà anni ottanta, altre
storie vedranno la luce per conto della Vittorio Pavesio Production, sul
_Tiramolla_ di Fratelli Vallardi Editore ed altri.

