**San José** (letteralmente _San Giuseppe_ ; 981 ab. nel 2015) è la capitale
della Costa Rica nonché il capoluogo della provincia e del cantone omonimo. Il
cantone sostanzialmente corrisponde all'area urbana della città ed è suddiviso
in 11 distretti.

Principale centro economico e commerciale del paese ubicato nella Valle
Centrale, sorge sulla Meseta Central. È servita dall'Aeroporto internazionale
Juan Santamaría, il maggiore del Paese.

San José sorge su un altopiano fertile con lievi ondulazioni (Valle Centrale)
circondato da montagne e bagnato da alcuni piccoli fiumi e torrenti. La città
è situata ad un'altezza media di circa 1170 metri sul livello del mare. Per
questo motivo, nonostante la vicinanza all'Equatore, il clima è gradevole, con
temperature comprese tra i 18 e i 22 °C. La stagione delle piogge, come nel
resto del paese inizia a maggio e dura fino a novembre. Le precipitazioni
annue sono di circa 2.000 mm.

Il nucleo urbano di San José nacque durante il XVIII secolo per opera dei
colonizzatori spagnoli. Per molti anni San José è rimasta un piccolo centro
urbano (la capitale di quel periodo era Cartago). La crescita urbana iniziò a
ritmo lento alla fine del XVIII secolo, per poi accelerare all'inizio del XIX,
in virtù dello sviluppo delle piantagioni di caffè nelle campagne limitrofe.
Nel 1801 ricevette dal Governatore Tomás Acosta il nome ufficiale di San José.
Le Corti di Cadice le concedettero il titolo di città, che successivamente
perse nel 1814 coll'affermarsi del periodo dell'assolutismo.

Al censimento del 1815 San José contava 11.500 abitanti. Durante tutto il XIX
secolo si consolidò il piano di sviluppo urbano, basato sullo schema urbano
tipico delle città spagnole (a quadrati): furono costruite alcune chiese, fra
le quali la Chiesa della Merced, il tempio de El Carmen e la Chiesa de la
Soledad. Nel 1820 fu restituito a San José il titolo di città. Raggiunta
l'indipendenza dell'America centrale dalla sovranità della corona spagnola, il
destino del paese fu a lungo dibattuto.

I cartaginesi e gli herediani spingevano per l'adesione della Costa Rica
all'Impero Messicano di Iturbide. Dall'altra parte i josefini e gli
alajuelensi, guidati da Gregorio José Ramírez, lottarono per la creazione
della Repubblica. Questi ultimi alla fine prevalsero e nel 1823 fu dichiarata
l'indipendenza del paese e la conseguente secessione della Costa Rica
dall'Impero Messicano. La capitale del paese fu quindi trasferita da Cartago a
San José.

Nel 1843, l'allora Ministro Generale José María Castro Madriz, firmò il
decreto che istituiva l'Università di San Tommaso, primo centro di studi
superiori del paese che sarebbe poi diventato l'attuale Universidad de Costa
Rica. Con il governo di Juan Rafael Mora Porras, alla metà del secolo XIX,
alla città fu dato un notevole sviluppo urbano, si ampliarono le _avenidas_ e
furono costruiti palazzi moderni, teatri, banche, alberghi ed edifici
pubblici.

Si iniziò inoltre la costruzione della rete fognaria, l'illuminazione
pubblica, la rete tramviaria e telegrafica. Fu inaugurata la centrale
idroelettrica nel quartiere di Aranjuez, grazie alla quale furono collocati i
primi 25 lampioni nel centro di San José. San José fu la quarta città del
mondo e la prima nell'America Latina ad essere illuminata con l'energia
elettrica, preceduta solamente da Napoli, New York e Parigi. Agli inizi del XX
secolo il centro di San José vide svilupparsi le attività commerciali, che
crebbero a ritmo sostenuto e congestionato, tanto che iniziò l'emigrazione dei
josefini dal centro verso le periferie.

L'area metropolitana di San José comprende quattordici cantoni e più
precisamente: Alajuelita, Cantone di Aserrí, Curridabat, Desamparados, Escazú,
Goicoechea, La Unión, Montes de Oca, Mora, Moravia, Santa Ana, Tibás, Vázquez
de Coronado e ovviamente San José. La popolazione totale dell'area
metropolitana è di 1.218.522 abitanti (2000).

La città è servita dall'Aeroporto Internazionale Juan Santamaría, ubicato a 20
km da San José, nella città di Alajuela.

San José è gemellata con:

Altri progetti

