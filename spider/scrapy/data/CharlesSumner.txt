«Era un sincero credente nella liberazione degli schiavi e si dedicava con
assoluto disinteresse alla lotta per l'abolizione[1].»

**Charles Sumner** (Boston, 6 gennaio 1811 – Washington, 11 marzo 1874) è
stato un avvocato, attivista e politico statunitense membro del Senato per lo
Stato del Massachusetts. Nella sua qualità di avvocato accademico e potente
oratore si mise alla guida delle forze anti-schiavismo nel proprio Stato
d'origine, divenendo ben presto uno dei _leader_ riconosciuti dei cosiddetti
Radical Republicans durante la guerra di secessione americana.

Lavorò quindi duramente per distruggere militarmente gli Stati Confederati
d'America, liberare tutti gli schiavi e continuare a mantenere buoni rapporti
con l'Europa. Durante l'Era della Ricostruzione combatté per ridurre al minimo
il potere degli ex secessionisti nel profondo Sud e garantire pari diritti
civili ai liberti afroamericani attraverso il movimento per i diritti civili
degli afroamericani (1865-1896).

Cadde in una disputa con la Presidenza di Ulysses S. Grant sulla questione
inerente l'assunzione del controllo della Repubblica Dominicana. Gli alleati
di Grant spogliarono Sumner del suo potere al Senato nel 1871 tanto che questi
finirà con l'unirsi al movimento repubblicano liberale nel tentativo di
sconfiggere il presidente _incumbent_ alle elezioni presidenziali del 1872.

Cambiò più volte partito politico nel corso degli anni 1830 e 1840 prima di
coalizzarsi negli anni 1850 con il neonato Partito Repubblicano; dedicò le sue
enormi energie alla distruzione di quello che i repubblicani chiamavano il
"potere negriero", l'influenza dei proprietari di schiavi del Sud sul Governo
federale i quali cercavano la prosecuzione e l'espansione della pratica
schiavista[2]. Nel 1856 il Democratico sudista Preston Smith Brooks quasi lo
uccise nell'Aula senatoriale, due giorni dopo che Sumner pronunciò un discorso
fortemente anti-schiavista denominato _Il crimine contro il Kansas_[3].

Sumner caratterizzò il cugino dell'aggressore[4][5], il senatore sud-
caroliniano Andrew Butler, un Democratico, come "mezzano della schiavitù"
(alla stregua dello sfruttamento della prostituzione). L'episodio giocherà un
ruolo importante nell'avvicinamento alla Guerra Civile[6]. Durante il
conflitto fu uno dei _leader_ della fazione repubblicana radicale che
criticava il presidente Abraham Lincoln per essere troppo moderato nei
riguardi del Sud.

Uno degli statisti più colti dell'epoca, si specializzò negli affari esteri e
lavorò a stretto contatto con la Presidenza di Abraham Lincoln per impedire
agli inglesi e ai francesi di intervenire a fianco dei "ribelli
secessionisti". La competenza e l'energia di Sumner lo resero un potente
presidente della commissione per le relazioni estere del Senato.

Essendo il capo dei senatori radicali durante la Ricostruzione, Sumner
combatté duramente per garantire uguali diritti civili e di voto per i liberti
sulla base del fatto che il "consenso dei governati" era un principio basilare
del repubblicanesimo americano e per impedire agli ex confederati di
riassumere il potere. In collaborazione con Thaddeus Stevens lottò contro i
piani di Ricostruzione della Presidenza di Andrew Johnson e cercò di imporre
un programma radicale al Sud.

Sebbene sostenesse con forza l'acquisto dell'Alaska, fu nettamente contrario
all'annessione della Repubblica Dominicana, allora conosciuta con il nome
della sua capitale, Santo Domingo. Dopo aver condotto i senatori a rigettare
il _trattato di Santo Domingo_ del Presidente Ulysses S. Grant nel 1870,
Sumner ruppe con lui e lo denunciò in termini tali da rendere impossibile la
riconciliazione.

Nel 1871 il presidente Grant e il suo Segretario di Stato Hamilton Fish si
vendicarono; attraverso i sostenitori di Grant al Senato, Sumner venne
deposto. Egli si convinse che Grant fosse un despota corrotto e che il
successo delle politiche di Ricostruzione richiedesse una nuova _leadership_
nazionale. Si oppose aspramente alla rielezione di Grant sostenendo il
candidato "repubblicano liberale" Horace Greeley nel 1872 e perse il suo
potere all'interno del Partito. Meno di due anni dopo, morì in carica.

Charles Sumner nacque in Irving Street a Beacon Hill (Boston) il 6 gennaio del
1811. Era il figlio di Charles Pinckney Sumner, un avvocato liberale di
Harvard (Massachusetts), convinto fautore dell'abolizionismo negli Stati Uniti
d'America nonché uno dei primissimi sostenitori di scuole razzialmente
integrate; opinioni queste che scioccarono la "buona società" degli inizi del
XIX secolo, assieme alla sua opposizione alle leggi contro la mescolanza
razziale negli Stati Uniti d'America[7].

Sumner Senior era nato in povertà[8] e la sua futura moglie condivideva un
retroterra socio-culturale del tutto simile e lavorava come sarta prima di
contrarre il matrimonio[8]. Entrambi i genitori saranno descritti come
eccessivamente ancorati al formalismo piuttosto che sull'esempio pratico[8].

Suo padre esercitò la carriera legale e prestò servizio come cancelliere alla
Camera dei rappresentanti del Massachusetts prima tra il 1806 e il 1807 e poi
di nuovo dal 1810 al 1811, ma il suo praticantato ebbe solo un discreto
successo e, durante l'infanzia di Charles, la famiglia vacillò fino a trovarsi
ai margini del ceto medio[8].

Nel 1825 Sumner Senior divenne sceriffo della Contea di Suffolk
(Massachusetts), carica questa che mantenne fino alla morte avvenuta nel 1839.
La famiglia frequentò la Chiesa della Trinità di Boston, ma dopo il 1825
occuparono un banco nella King's Chapel[9].

Il padre odiava schiettamente lo schiavismo, ma insegnò a Charles che liberare
gli schiavi "non avrebbe condotto a nulla di buono" a meno che non fossero
trattati in maniera paritaria anche dalla società nel suo complesso[10]; fu
uno stretto collaboratore del teologo William Ellery Channing, un influente
ministro dell'unitarianismo.

Questi credeva che gli esseri umani avessero un potenziale infinito per
migliorarsi; ampliando questa argomentazione Sumner concluse che l'ambiente
aveva "un'influenza importante, se non addirittura predominante" nel plasmare
gli individui[11].

Creando una società in cui "la conoscenza, la virtù e la religione" avevano la
precedenza su tutto il resto, "anche i più abbandonati riusciranno a crescere
formandosi una forza e bellezza inimmaginabili"[12]; la legge morale, secondo
lui, era importante tanto per i governi quanto per i singoli e le istituzioni
legali che inibivano la personale capacità di crescere - come la schiavitù o
la segregazione razziale \- erano di per sé malvagie.

Mentre spesso considerò la società contemporanea in modo critico, la fede
nella sua riforma rimase incrollabile. Quando venne accusato di utopismo
rispose: "Le utopie di un'epoca sono diventate la realtà di quella
seguente"[13].

L'aumento di reddito - che Charles P. Sumner godette dopo essere diventato
sceriffo - gli diede la possibilità di permettersi di impartire un'istruzione
superiore ai suoi figli; Charles poté in tal modo frequentare la Boston Latin
School, dove conobbe il futuro filantropo Robert Charles Winthrop, l'autore
James Freeman Clarke, il reverendo del Battismo Samuel Francis Smith e
l'avvocato dei Nativi americani degli Stati Uniti d'America Wendell Phillips,
i quali rimarranno tra i suoi amici più stretti[7].

Prese la laurea nel 1830 all'Università di Harvard vivendo nel dormitorio di
Hollis Hall e, a partire dal 1834, alla Harvard Law School, dove fu presto uno
dei protetti del giurista Joseph Story (uno dei difensori al processo contro
l'Amistad; in questo periodo divenne anche uno dei membri del Porcellian Club.

Nel 1834 fu ammesso per la prima volta nelle aule del tribunale ed entrò in
uno studio privato a Boston in collaborazione con George Stillman Hillard; a
seguito di una visita compiuta a Washington scelse di non intraprendere una
carriera politica, e tornò quindi a casa deciso a praticare il diritto.
Contribuì al trimestrale _American Jurist_ e modificò certe sentenze di Story
e anche alcuni testi di legge. Dal 1836 al 1837 insegnò egli stesso alla
Harvard Law School.

Sumner partì per il continente europeo nel 1837. Sbarcò a Le Havre e poco
dopo, nel momento stesso in cui la Cattedrale di Notre-Dame (Rouen) stava
suonando le campane: "... mi sentii trascendere ben oltre tutto a ciò che la
mia immaginazione avrebbe mai potuto creare da sola"[14].

Raggiunse Parigi a dicembre, iniziò a studiare la lingua francese e andò al
museo del Louvre "col cuore palpitante", descrivendo come la sua ignoranza
dell'arte lo facesse sentire "incatenato e confinato" fino a quando una serie
di visite ripetute non permisero alle opere di Raffaello Sanzio e Leonardo da
Vinci di cambiare la sua comprensione: "Mi hanno toccato, come se si trattasse
di una sinfonia"[15].

Egli padroneggiò il francese in sei mesi e frequentò numerose conferenze
tenutesi alla Sorbona su argomenti che spaziarono dalla geologia alla storia
dell'antica Grecia al diritto penale[16]. Nel proprio diario datato 20 gennaio
del 1838 notò che un docente "aveva un pubblico abbastanza vasto tra i quali
notai due o tre neri, o meglio mulatti \- forse per due terzi neri - vestiti
piuttosto alla moda e con la facilità e l'aria disinvolta di giovani uomini di
mondo..." i quali furono "ben accolti" dagli altri studenti subito dopo
l'incontro. Continuò:

«Erano in piedi in mezzo ad un gruppo di coetanei ed il colore della pelle
umana sembrava non essere per loro di alcun impedimento. Ero felice di
vederlo, anche se con le mie precedenti impressioni, ciò mi sembrava molto
strano. Allora doveva essere così: la distanza tra bianchi e neri liberi tra
di noi deriva esclusivamente dall'educazione pregiudiziale ricevuta e non
esiste in realtà nella natura stesse delle cose[17].»

Fu lì che decise che la predisposizione degli americani a vedere i neri come
inferiori costituisse soltanto un punto di vista appreso; i francesi sembrava
non avessero avuto alcun problema con l'apprendimento e l'interazione dei neri
con gli altri. Pertanto si decise a diventare un acceso e risoluto attivista
dell'abolizionismo non appena fosse ritornato negli Stati Uniti d'America[18].

Si unì ad altri statunitensi che studiavano medicina nei turni mattutini dei
grandi ospedali cittadini[19] In. Nel corso dei successivi tre anni divenne
fluente anche nella lingua spagnola, nella lingua tedesca e nella lingua
italiana[20]; incontrò molti dei principali uomini di Stato del tempo[21].

Nel 1838 visitò la Gran Bretagna, dove Henry Brougham, I barone Brougham e
Vaux ebbe a dichiarare che "non aveva mai incontrato un uomo dell'età di
Sumner con una così vasta conoscenza legale ed anzi con un intelletto legale
naturale"[22]. Ritornò in patria nel 1840[23].

Altri progetti

