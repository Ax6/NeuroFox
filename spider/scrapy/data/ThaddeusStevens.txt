**Thaddeus Stevens** (Danville, 4 aprile 1792 – Washington, 11 agosto 1868) è
stato un politico statunitense, particolarmente celebre per il ruolo ricoperto
durante la Guerra di secessione americana, in cui fu uno dei maggiori
sostenitori dell'abolizione della schiavitù.

Nato nel Vermont da una famiglia originaria del Massachusetts, figlio di un
fabbricante di scarpe alcolizzato che abbandonò la famiglia quando Thaddeus e
i suoi tre fratelli erano ancora bambini, Stevens nonostante le difficoltà
economiche riuscì a completare gli studi nel 1814 al Dartmouth College,
intraprendendo successivamente una fortunata carriera in ambito legale.

Si interessò alla politica fin da giovane, militando prima tra i Federalisti,
poi tra gli Anti-massoneria, i Whig e infine si accasò al Partito
Repubblicano. Divenne ben presto celebre nel mondo politico per la sua grande
abilità oratoria, caratterizzata da discorsi graffianti e sarcastici in cui
non esitava a mettere in ridicolo i suoi oppositori.

Nel 1833, mentre militava negli anti-massonici, fu eletto alla camera dei
rappresentanti della Pennsylvania, in cui ha servito fino al 1842. Già durante
questo periodo intraprese diverse battaglie per i diritti civili, contestando
la costituzione statale del 1838 poiché non concedeva il voto alle persone di
colore. Tuttavia in questa occasione le sue idee vennero sconfitte e il testo
normativo fu approvato ugualmente. Stevens ebbe maggiore fortuna quando difese
strenuamente il progetto di istruzione pubblica.

Nel 1849, militando nei Whig, fu eletto per la prima volta nella Camera dei
rappresentanti fino al 1853, concentrando tutte le proprie forze per la tutela
dei diritti degli ex-schiavi e delle minoranze religiose (ebrei, musulmani,
cinesi e nativi americani), guadagnandosi fama di essere uno dei membri più
radicali della camera. Durante questi anni collaborò intensamente per la
realizzazione delle cosiddette _Underground Railroad_ , ovvero una rete di vie
di fuga per schiavi scappati.

Anche negli anni successivi fu impegnato su questo fronte, militando nel
partito repubblicano con cui fu rieletto alla Camera, di cui rimarrà membro
fino alla morte. Durante la presidenza di Abraham Lincoln fu uno dei maggiori
sostenitori dell'abolizione della schiavitù e nel periodo della ricostruzione
divenne uno degli uomini più potenti del congresso grazie alla sua influenza.

Thaddeus Stevens non si sposò mai e non ebbe figli. Furono insistenti le voci
su una relazione con la sua domestica di colore.

Altri progetti

