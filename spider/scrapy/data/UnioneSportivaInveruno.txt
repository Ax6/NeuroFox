L' **Unione Sportiva Inveruno** (abbreviato **U.S. Inveruno** , comunemente
**Inveruno** ) è una società calcistica italiana con sede nel comune di
Inveruno (MI).

Fondata nel 1945, è per tradizione sportiva il maggior sodalizio del comune di
appartenenza, vantando quale maggior risultato della propria storia un totale
di undici partecipazioni al massimo campionato dilettantistico italiano, nel
cui girone A milita altresì nella stagione 2018-2019.

Al termine della seconda guerra mondiale, tra la primavera e l'estate del 1945
un gruppo di giovani inverunesi rientrati dal fronte o dai campi di prigionia,
accomunati dalla passione per il gioco del calcio, costituirono l'Unione
Sportiva Inveruno, adottando come colore sociale il grigio. Primo presidente
fu Giuseppe "Peppino" Vago[1] .

Iscrittasi al campionato lombardo di Prima Divisione (quarto livello della
piramide calcistica italiana), la squadra primeggiò nel proprio girone,
vedendo poi sfumare la promozione alle finali regionali[1].

Dopo alcuni campionati interlocutori, nel 1951-1952 l'Inveruno venne ammesso
per la prima volta _ex officio_ alla Promozione: seguì un'immediata
retrocessione e un'altrettanto immediata risalita (stavolta sul campo) al
termine del biennio 1953-1954[1].

I successivi quattro anni di militanza in Promozione vedono i grigi (via via
rafforzati da nuovi innesti in rosa) proporsi come squadra di vertice: è in
questa fase che alla presidenza subentra Angelo Belloli, che al fine di
richiamare il gonfalone comunale sostituisce il colore sociale col giallo
canarino. L'affermazione (in quello che era frattanto stato ridenominato
Campionato Lombardo Dilettanti) arriva nel 1957-1958, dando accesso
all'Interregionale e alla poule per lo Scudetto Dilettanti (ove l'Inveruno
arriva fino alla semifinale, che vede prevalere il Leffe, vittorioso in casa
per 4-0 e sconfitto al ritorno per 3-0)[1].

Nella massima divisione dilettantistica (poi ridenominata Serie D) l'Inveruno
entra presto in difficoltà: inserita in girone con squadre liguri, piemontesi
e valdostane, la squadra fatica a far quadrare i bilanci (dati i maggiori
costi a fronte di scarsi ricavi) ed è poco seguita dai tifosi, sovente
incapaci di sobbarcarsi le trasferte più lunghe. Nel 1962-1963 (complice il
disimpegno di Belloli) arriva la retrocessione[1].

Un nuovo rimpasto societario porta alla presidenza Pippo Alliata, al quale si
deve l'ultimo e definitivo cambio dell'identità sociale, con l'adozione dei
colori giallo e blu. I frequenti cambi di allenatore e l'ampio _turnover_
nella rosa non sortiscono però l'effetto di rilanciare le ambizioni
dell'Inveruno: per ri-assistere a un campionato di vertice occorre attendere
il 1971-1972, ove il secondo posto alle spalle del Besozzo riporta la squadra
in Promozione. Seguono poi una retrocessione, una risalita e un'ulteriore
relegazione, che dà il via a un nuovo periodo difficile: nella nuova Prima
Categoria l'Inveruno sprofonda nella bassa classifica e al termine del
campionato 1980-1981 solo il ripescaggio lo salva dalla Seconda Categoria[1].

A questo punto il nuovo presidente Pietro Salmoiraghi vara una progressiva
ristrutturazione societaria: partendo dal vivaio, le squadre vengono
riallestite puntando molto su giocatori locali. Il livello riprende a crescere
e nell'annata 1986-1987 l'Inveruno vince il campionato e torna in Promozione.
I problemi di budget però non tardano a ripresentarsi e nel 1992-1993 si
ridiscende in Prima Categoria[1].

In tale campionato si resta fino al 2005-2006, ove due promozioni consecutive
proiettano i gialloblù in Eccellenza, con annessa vittoria in Coppa Italia di
Promozione. Tra il 2009 e il 2012 si mantiene nei piani alti dell'Eccellenza
Lombardia, ottenendo 2 terzi posti e un 2°, venendo eliminata due volte ai
play-off. Nel 2011, inoltre, vince la Coppa Italia di Eccellenza Lombardia[1].

Nel 2013, dopo aver vinto nuovamente la fase regionale di Coppa Italia
Dilettanti, riesce a primeggiare nel girone A di Eccellenza, tornando (a 50
anni esatti dall'ultima apparizione) in Serie D[1].

Nella prima stagione di "ritorno" nella massima serie amatoriale i gialloblù
accedono subito ai playoff di ripescaggio, poi persi contro l'Olginatese;
segue un'annata trascorsa a metà classifica, indi tre consecutive in cui
l'Inveruno, pur proponendosi come squadra competitiva e ambiziosa, non riesce
a centrare le posizioni d'accesso agli spareggi post-stagionali[1].

![Red Arrow
Down.svg](//upload.wikimedia.org/wikipedia/commons/thumb/0/04/Red_Arrow_Down.svg/10px-
Red_Arrow_Down.svg.png) **Retrocesso in Prima Categoria**.

I colori sociali dell'Inveruno sono il giallo e il blu: la loro disposizione
sulla prima maglia ha conosciuto diverse soluzioni nel corso del tempo, sicché
non è possibile identificare un template privilegiato rispetto ad altri. È
attestato l'uso di maglie palate, partite o fasciate nei due colori, nonché di
soluzioni ove si osserva una tinta prevalere sull'altra (ad esempio casacche a
base blu ornate da un "palo" laterale giallo, oppure da righe sfalsate
egualmente gialle).

Lo sponsor tecnico per la stagione 2017-2018 è Erreà, mentre lo sponsor di
maglia è Eurottek.

L'inno ufficiale della squadra è dal 2017 il brano _Onora la tua città_ ,
scritto e interpretato dal rapper inverunese DJ Puri[2].

La prima squadra e la selezione juniores dell'Inveruno gioca le proprie gare
interne allo stadio comunale di Inveruno, ubicato al confine meridionale del
comune, in direzione di Mesero. L'impianto, dal 2014 intitolato alla memoria
del fu vice-sindaco Luigino Garavaglia[3], dispone di un'unica tribuna
(parzialmente coperta) da 500 posti, sita sul lato occidentale del terreno di
gioco. Qui inoltre la società ha la propria sede legale e operativa.

Altro campo sportivo a beneficio dei gialloblù è quello di via Alessandro
Manzoni, di dimensioni più contenute rispetto al "Garavaglia": in passato sede
principale delle attività sociali (ivi comprese le gare interne della prima
squadra), è stato poi "declassato" a sede distaccata del settore giovanile
inverunese.

Le selezioni societarie svolgono la preparazione presso vari impianti ubicati
sia nel territorio comunale d'appartenenza che al di fuori: la prima squadra
si allena di norma a Bienate presso il campo sportivo di via Piero Gobetti, la
juniores al campo dell'oratorio inverunese di San Gaetano, il resto del
settore giovanile tra il già citato campo di via Manzoni e il campo sportivo
scolastico di via Cadorna a Magenta.

In carica al 6 maggio 2019[4]:

Il settore giovanile gialloblù, avente la sua sede centrale al centro sportivo
di via Manzoni a Inveruno, gestisce al 2019 dodici squadre: il ramo agonistico
ne comprende una nel Campionato Juniores Nazionali, due nella categoria
Allievi (regionale e provinciale), due tra i giovanissimi (regionali A e
fascia B) e due di Esordienti (1º e 2º anno); le attività di base a carattere
formativo si articolano invece su due squadre di Pulcini, una selezione "primi
calci" e due gruppi "piccoli amici".

Oltre alla sede centrale, le selezioni giovanili si allenano e giocano anche
al campo sportivo dell'oratorio di San Gaetano (sempre a Inveruno) e al campo
scolastico di via Cadorna a Magenta.

