_**About a Boy - Un ragazzo**_ ( _About a Boy_ ) è un film del 2002 diretto
dai fratelli Paul e Chris Weitz con protagonista Hugh Grant.

Il film è tratto dal best seller omonimo di Nick Hornby che nel 1998 ha
venduto oltre un milione di copie in Inghilterra diventando uno dei libri
inglesi più venduti di tutti i tempi.

Will è un ricco single londinese che vive frequentando caffè e ristoranti alla
moda, guardando quiz televisivi e intraprendendo sempre brevi relazioni con
diverse donne. Will non lavora, ma vive di rendita grazie ai diritti d'autore
di una famosa canzoncina natalizia scritta da suo padre molti anni prima, e da
lui palesemente odiata. Fortunatamente, Will si rende conto che quello delle
madri single è per lui un ottimo "campo di caccia": le donne gli evitano
l'imbarazzo di dover essere lui a lasciarle, dato che sono loro stesse a farsi
da parte dopo poco tempo, ma non prima di essersi lasciate avvicinare
dall'uomo sensibile e altruista che lui si finge per l'occasione.

Will decide così di partecipare ad un gruppo di aiuto per genitori single,
dipingendosi come un premuroso padre di un bambino di appena due anni
abbandonato dalla moglie, che lo ha lasciato spezzandogli il cuore. Qui, però,
trova solo donne complessate e tutt'altro che graziose, eccezione fatta per
Susie. Will decide così di conquistarla e tenta vari trucchi, ma un giorno, ad
un pic-nic, trova sulla propria strada Marcus, il figlio dodicenne di Fiona,
una cara amica di Susie.

Marcus entra prepotentemente nella vita di Will, anche per superare il trauma
del tentato suicidio della madre e avere lungo la giornata una piccola
parentesi che lo escluda dalle pressioni quotidiane. I due iniziano
inevitabilmente ad instaurare un rapporto che farà uscire Will dalla sua
precedente vita, ch'egli scopre paurosamente piatta e monotona, e darà a
Marcus la possibilità di crescere e di accettarsi.

Due attori importanti rifiutarono di entrare a far parte del cast: Emma
Thompson e Brad Pitt. All'inizio del film il giovane Marcus, in un monologo,
allude al film _Il sesto senso_ ; è curioso in quanto l'attrice che interpreta
la madre di Marcus, Toni Collette, ha interpretato anche la mamma di Haley
Joel Osment, protagonista di _Il sesto senso_.

Nella stanza di Ali si può vedere una bandiera dell'Arsenal. Nick Hornby è un
tifoso molto acceso di questa squadra. Nella cucina di Will si vede uno stemma
dell'Inter, una caffettiera e un barattolo di caffè Illy, oltre ad un
megaposter con la scritta jazz, un Power Mac G4 Cube e uno stereo Bang &
Olufsen. Quando Will descrive la sua giornata, si vede digitare l'URL
www.supermodelswithseethroughtops.com che esiste realmente ma rappresenta papa
Giovanni Paolo II seduto nella Papa-mobile.

La citazione "No man is an island" che Will attribuisce a Jon Bon Jovi in
realtà è stata scritta da John Donne nel 1624 nelle "Meditation XVII". Viene
attribuita a Jon Bon Jovi perché il testo di una sua canzone, Santa Fe, inizia
proprio con quelle parole. La canzone che Marcus canta a scuola, rischiando la
derisione, è _Killing me softly with his song_. Nella stanza di Marcus è
presente il poster del film del 1998 di Robin Williams, Patch Adams, il quale
amava molto i bambini.

Altri progetti

