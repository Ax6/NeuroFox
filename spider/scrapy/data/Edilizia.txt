L' **edilizia** è l'insieme delle tecniche e delle conoscenze finalizzate alla
progettazione e realizzazione di una costruzione o più specificatamente di un
edificio.

La parola edilizia, come la parola "edile" deriva dal latino _aedile_ , a sua
volta derivazione di _aedes_ che significa "casa" o "abitazione", ma anche
"tempio". La parola "edificio" ha la medesima radice _aedes_ legata al
suffisso _ficium_ che significa "fare", "costruire", "realizzare".

È sotto il nome di edilizia che ricadono tutte quelle opere, lavorazioni e
interventi che mirano a realizzare, modificare, riparare o demolire un
edificio. Per edilizia si intende un'attività essenzialmente tecnica e di
processo produttivo; essa è una componente del processo architettonico e può
essere scissa e facilmente distinta da questo. L'architettura ha una
connotazione ben più complessa di un semplice fatto edilizio; la sua
determinazione avviene per l'esercizio paziente e meditato di discipline
diverse in bilico tra tecnica e arte.

Nel gergo comune, il termine edilizia può assumere significato dispregiativo
(es. un fabbricato costruito con forme elementari, privo di ornamenti, giochi
di volume o forme che catturino l'attenzione). Tale utilizzo del termine è
comunque errato, in quanto ogni edificio ha una sua 'componente edilizia';
alcuni di essi, con particolari caratteristiche qualitative (di composizione,
ricerca sui materiali, inserimento urbano etc.) possono rientrare anche nella
categoria delle architetture.

Ogni edificio è un oggetto edilizio ma è nello stesso tempo opera
architettonica, bello o brutto che sia. L'edilizia sono i materiali e le
tecniche costruttive, l'architettura è la realizzazione attraverso l'uso di
questi materiali e di queste tecniche di un nuovo spazio, definiamolo
architettonico. Quindi, l'architettura attraverso l'edilizia realizza nuovi
involucri, nuovi ambienti, più genericamente l'ambiente costruito.

Con l'industrializzazione e la specializzazione sempre maggiore dell'edilizia
si è venuto a creare il concetto di _processo edilizio_ identificato con i
termini anglosassoni di _Construction_ integrante le distinzioni di _Design-
Bid-Build_ , _Design-Build_ e _Construction Management_.

Per _processo edilizio_ si intende tutta la sequenza delle operazioni, che
riguardano la creazione, la realizzazione, l'uso ed il mantenimento di
un'opera edilizia dalla sua progettazione iniziale, alla sua costruzione ed
alla sua gestione per tutto il tempo di vita utile.

Le fasi principali del processo sono: la Progettazione, la Costruzione, la
Gestione e Manutenzione

Per settori dell'edilizia si intendono delle parti delle lavorazioni che
richiedono competenze specifiche per essere eseguite. Il settore può essere
definito anche mestiere. I settori dell'edilizia si individuano in due
macrocategorie: edilizia pesante ed edilizia leggera, e possono essere
descritti sommariamente di seguito:

Edilizia pesante

Edilizia leggera

Opere collaterali di edilizia

Il personale o le ditte che operano nel mondo dell'edilizia sono in genere
specializzate in uno solo di questi settori, perché le competenze che bisogna
acquisire sono talmente tante che difficilmente si riesce a essere maestri di
più mestieri, anche e soprattutto per la complicata questione normativa che
coinvolge ciascun settore. Dal marzo 2018 UNI 11704 è stata pubblicata la
norma sulla qualifica del pittore edile che definisce il termine edilizia
leggera, che è l'ambito in cui opera il pittore edile, figura di riferimento
che può svolgere le competenze incluse nel mondo edilizia leggera.

La scienza delle costruzioni si occupa della meccanica delle strutture
(statica e cinematica) e ha l'obiettivo di fornire gli strumenti per il
calcolo degli elementi strutturali che compongono l'ossatura di una
costruzione. È stata resa possibile dagli sviluppi dell'analisi matematica e
della geometria differenziale nel corso del XVIII e del XIX secolo. Fino alla
fine dell'Ottocento non veniva eseguito un dimensionamento delle strutture, ma
ci si basava sull'esperienza e sulla tradizione costruttiva.

L'"Architettura tecnica" che analizza gli organismi edilizi, nei loro aspetti
fondativi di natura costruttiva, funzionale, tipologica e formale e nelle loro
gerarchie di sistemi, tale analisi è finalizzata ai temi della fattibilità del
progetto e della rispondenza ottimale delle opere ai requisiti essenziali.
Implicano la valutazione critica delle tecniche edili tradizionali ed
innovative e la loro traduzione in termini di progettazione anche assistita e
di procedimenti produttivi. Interessano sia le problematiche delle nuove
costruzioni a varie scale dimensionali, sia quelle della conservazione, del
recupero e della ristrutturazione dell'esistente.

La "fisica tecnica", che mette in relazione conoscenze teoriche con le
tecniche per la realizzazione degli impianti di un edificio (elettrico, idrico
di adduzione e di scarico, termico). Di particolare importanza è la
termodinamica, che permette di descrivere in che modo il calore passa
dall'ambiente interno a quello esterno (e che di conseguenza permette di
progettare al meglio la stratigrafia dei muri perimetrali, onde ridurre le
dispersioni del calore d'inverno e del fresco d'estate). La fisica tecnica
analizza anche le modalità di interazione tra sole, ambiente ed edificio, per
studiare la migliore posizione delle finestre o la migliore inclinazione delle
coperture.

L'acustica è un'altra scienza in stretto contatto con l'edilizia, soprattutto
da quando si ritiene che l'inquinamento acustico sia molto influente sulla
salute. L'acustica, nell'edilizia, studia come il suono si propaga da un
ambiente all'altro, e permette di capire come ottenere il giusto grado di
isolamento acustico soprattutto in relazione alle caratteristiche fisiche
degli elementi dell'edificio che dividono le stanze, i diversi piani e, in
generale, l'ambiente esterno da quello interno. Solo di recente si comincia a
sentire il problema dell'inquinamento acustico: in Francia, per esempio, vi è
una legge che obbliga chi costruisce edifici a rispettare dei criteri di
comfort acustico per i diversi locali. I consulenti acustici sono fondamentali
nella progettazione di particolari ambienti, come i teatri: talvolta vengono
eseguite simulazioni computerizzate per ottenere il migliore risultato
geometrico per la propagazione del suono.

L'illuminotecnica è una disciplina (e non una scienza, perché non ha dei
principi suoi, ma sfrutta quelli di altre scienze) di grande importanza
nell'edilizia. Spesso, come l'acustica, viene considerata di secondaria
importanza per la progettazione degli edifici. Si occupa delle modalità con
cui la luce, sia naturale che artificiale, interagisce con gli ambienti,
determinando, quindi, il comfort visivo. Esiste una normativa UNI (la 10380)
che descrive quali devono essere i livelli di illuminamento medi per diverse
tipologie di locali, classificate in base all'attività che vi si svolge.
L'illuminotecnica studia anche le diverse tipologie di apparecchi illuminanti
e fornisce le indicazioni per poter scegliere la migliore lampada in relazione
all'uso o all'effetto che si vuole ottenere. Il controllo della luce è
fondamentale per realizzare ambienti che garantiscano una elevata qualità del
vivere.

L'estimo è la disciplina che permette di analizzare i costi legati alla
realizzazione di una costruzione, o che permette di stimare il più probabile
valore di mercato di un edificio. È legata all'economia, ed è fondamentale per
capire se un progetto può essere realizzato o meno dal punto di vista
economico: quindi, se sia conveniente intraprenderlo o no. Costruire un
grattacielo nel deserto del Sahara sarebbe forse un'ottima prova di competenza
tecnica, ma probabilmente il costo di realizzazione sarebbe talmente elevato
paragonato al valore di mercato della costruzione ultimata da rendere
svantaggiosa l'intera operazione.

Molte altre scienze e discipline sono più o meno legate all'edilizia:
l'ecologia, la topografia e la geologia sono tra le più importanti.

L'arte nell'edilizia ha un significato ben preciso: è il modo corretto di
portare a termine una lavorazione, secondo i dettami del buon costruire. Solo
alcuni trattati descrivono il modo corretto di realizzare manufatti edili: tra
i più famosi il _De architectura_ di Vitruvio o il _De re aedificatoria_
scritto da Leon Battista Alberti nel pieno Rinascimento italiano. Tuttavia, le
tecniche del buon costruire (l'arte del costruire) sono dettate principalmente
dal buon senso di seguire le regole, semplici ma ferree, tramandate dai mastri
operai ai loro apprendisti. L'arte di innalzare un semplice muro richiede la
conoscenza dell'arte dell'impastare una buona malta, conoscendo i dosaggi di
legante, acqua e eventuale inerte, della tecnica di allettare i mattoni in
modo tale che collaborino attivamente alla portanza del muro, dell'arte e
della tecnica di effettuare la rasatura del muro e, naturalmente, dell'arte e
della tecnica di passare la pittura sullo stesso.

Quando, in una descrizione di opere edili (come un capitolato), si richiede
che una lavorazione venga "realizzata a regola d'arte" si fa riferimento
proprio al fatto che si prevede che l'opera verrà fatta seguendo tutte le
precauzioni, le regole e, quindi, le tecniche del buon costruire relative a
quel particolare manufatto, che può essere una trave in cemento armato, un
tramezzo, o anche la semplice ritinteggiatura di una vecchia parete. Ciascuna
piccola opera edilizia, che, assieme a tante altre, permette di costruire
edifici interi, ha le sue piccole grandi regole.

Nel mondo dell'edilizia esistono diverse figure professionali, ciascuna con un
proprio ruolo all'interno del processo produttivo.

Si parte dal semplice operaio non qualificato, che è impiegato per la corretta
funzionalità del cantiere compiendo le lavorazioni più disparate: dal
trasporto dei sacchi di materiale alla pulizia del cantiere stesso. L'operaio
qualificato, invece, è quello in grado di realizzare specifiche lavorazioni.
Ogni settore dell'edilizia ha il suo operaio qualificato per la realizzazione
delle opere relative, e a capo di ogni mestiere c'è sempre un maestro d'arte
qualificato.

A capo della squadra di operai in genere vi è un capo mastro, con il quale in
genere dialoga il direttore dei lavori, che è la figura professionale
responsabile della corretta esecuzione dei lavori in base al progetto
approvato. Il direttore dei lavori è un tecnico qualificato, in genere
ingegnere, architetto, agronomo o geometra e il Perito Industriale Edile (Per.
Ind.) e può coincidere con il progettista.

Il progettista è il fautore del progetto, e riceve l'incarico dal committente
dell'opera. Il progettista può non essere un'unica persona, in quanto può
esservi chi ha fatto il progetto architettonico, chi il calcolo del cemento
armato, chi la redazione manuale del disegno, chi l'espletamento delle
pratiche amministrative, ecc.

Altri progetti

