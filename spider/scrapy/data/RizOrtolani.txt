**Riz Ortolani** , all'anagrafe **Riziero Ortolani** (Pesaro, 25 marzo 1926 –
Roma, 23 gennaio 2014), è stato un compositore italiano.

Ultimo di sei fratelli, a dodici anni fu iscritto da suo padre, appassionato
di opera lirica, al Conservatorio Gioacchino Rossini della sua città natale,
dove studiò composizione e flauto.[1] Diplomatosi a 19 anni, entrò
nell'orchestra stabile di Pesaro come primo flauto. A 22 anni fu ingaggiato a
Roma come pianista in una sala da ballo e successivamente entrò nella RAI come
arrangiatore di orchestre radiofoniche. Nei primi anni cinquanta fondò una
jazzband e nel 1954 firmò la sua prima trasmissione come direttore d'orchestra
per il programma radiofonico _Occhio magico_.

Tra il 1955 e il 1960 visse prevalentemente all'estero lavorando come
direttore d'orchestra in prestigiosi locali da ballo, tra cui il _Ciro's_ di
Hollywood; nel 1956 in Messico sposò con rito civile la cantante Katyna
Ranieri. Il matrimonio fu trascritto in Italia solo otto anni dopo, con la
celebrazione del rito religioso. La coppia ha avuto una figlia Rizia Ortolani.
Rientrato in Italia nel 1961, scrisse con Nino Oliviero la colonna sonora per
il film di Gualtiero Jacopetti, Paolo Cavara e Franco Prosperi _Mondo cane_ ,
la cui canzone dei titoli di testa ( _More_ ) vinse un Grammy e fu candidata
all'Oscar come canzone originale.

_More_ fu un enorme successo internazionale e nel giro di pochi anni venne
incisa in più di trecento versioni. Ortolani fondò poi un'orchestra di musica
leggera che portava il suo nome e con essa girò il mondo proponendo musica
propria e di vari altri compositori, realizzando diverse incisioni di dischi
78 giri sotto etichetta RCA Italiana con il cantante Rino Loddo, anche in
duetti con Katyna Ranieri. Un'altra sua composizione famosa è quella dei
titoli per il film _O' Cangaceiro_ del 1970, diretto da Giovanni Fago.

Ortolani scrisse oltre 200 colonne sonore tra le quali una lunga serie di
western tedeschi _Apache last battle_ e molti gialli italiani. Tra le sue
colonne sonore più note: _Il sorpasso_ del 1962, _Danza macabra_ del 1964,
_Africa addio_ del 1966, _I giorni dell'ira_ del 1967, _Addio zio Tom_ del
1971, _Fratello sole, sorella luna_ del 1972, _Sette orchidee macchiate di
rosso_ del 1972, _Non si sevizia un paperino_ del 1972, _Io ho paura_ del 1977
e _Cannibal Holocaust_ del 1980.

Nel 1967 ha curato le musiche dello sceneggiato televisivo _La fiera della
vanità_. Nel 2004, nell'ambito del Premio Pippo Barzizza, gli è stato
assegnato il Trofeo alla carriera in qualità di arrangiatore e compositore. Di
recente ha composto la sua prima opera teatrale, _Il principe della gioventù_
, andata in scena prima mondiale al Teatro La Fenice di Venezia il 4 settembre
2007. Sue musiche sono state usate per i film _Kill Bill: Volume 1_ nel 2003,
_Kill Bill: Volume 2_ nel 2004, _Bastardi senza gloria_ nel 2009, _Drive_ nel
2011 e _Django Unchained_ nel 2012.

Muore a Roma il 23 gennaio 2014, all'età di 87 anni[2].

Altri progetti

