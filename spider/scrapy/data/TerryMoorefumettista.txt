**Terry Moore** (Houston, 19 novembre 1954) è un fumettista statunitense, uno
dei maggiori esponenti del fumetto indipendente negli USA.

Debutta sulla scena fumettistica americana nel 1993 con una miniserie
autoprodotta dal titolo Strangers in Paradise, destinata a diventare uno dei
simboli della rinascita del fumetto indipendente[1]. Successivamente diventa
una serie regolare a cui l'autore si dedica fino al 2007. Terminata
quest'opera realizza una serie di genere thriller fantascientifico dal titolo
_Echo_ , conclusa nel 2011[1]. Dal 2011 al 2016 si dedica interamente alla
terza saga di sua creazione: _Rachel Rising_[1], durata 42 albi. Tra il 2016 e
il 2017 pubblica la serie _Motor Girl_ , il cui primo albo è distribuito nel
novembre 2016[2]. Dal 2018 si dedica all'ambizioso progetto di allacciare la
continuity delle sue opere per creare un universo fumettistico denominato
_Terryverse_[3].

Quando Terry Moore esordisce nel mondo dei _comics_ americani, il mercato
sembra particolarmente favorevole a recepire fumetti che non siano pubblicati
esclusivamente dai due grandi editori Marvel Comics/DC[4]. Solo l'anno prima
la nuova casa editrice indipendente Image Comics, nata da grandi artisti ex-
Marvel quali Rob Liefeld e Todd McFarlane aveva attraversato il suo battesimo
del fuoco riuscendo a pubblicare fumetti con vendite record[5]. E questo
attraverso la creazione di nuovi personaggi (per ora solo supereroi) slegati
dalle icone del genere quali Superman, Batman e l'Uomo Ragno. Il 1993 è quindi
un momento propizio ai nuovi autori per dare sfogo alla creatività e
pubblicare opere indipendenti senza i condizionamenti dei grandi gruppi
editoriali. In questo contesto Terry Moore inizia la sua opera _Strangers in
Paradise_ che però non si appoggia alla _Image_ ma ad una piccola etichetta
dal nome Antarctic Press. Questa scelta dipende dalla coraggiosa proposta
editoriale di Terry che decide di non puntare sui supereroi, vera e propria
miniera d'oro per gli autori indipendenti dell'epoca che con personaggi come
Spawn, Youngblood o Savage Dragon si stavano arricchendo[5]. Nel caso di
_Strangers in Paradise_ ci troviamo di fronte ad un'opera più intimistica,
quasi una commedia sulla vita travagliata ma a tratti anche banale di due
giovani ragazze.

Nel 1994 fonda la sua etichetta personale, denominata _Abstract Studios_ e
pubblica la prima serie regolare su _Strangers in Paradise_ (che segue le
vicende della prima miniserie). La pubblicazione termina dopo 14 numeri quando
Terry decide di partecipare al progetto _Image_. Per questo nel 1996 riprende
la serie e la pubblica per un _imprint_ dei Wildstorm Studios di Jim Lee. Si
tratta della Homage Comics, etichetta dove Lee cerca di dirottare progetti non
legati al genere supereroistico o strettamente collegati all'universo
fumettistico dei Wildcats. La scelta di Terry è motivata dalla sparizione del
distributore di fumetti Capital City Distribution che sino ad allora aveva
sostenuto e distribuito la serie[6]. Con il passaggio ad un distributore unico
quale la _Diamond Comic Distributors_ e i primi segni del collasso del mercato
fumettistico, _Strangers in Paradise_ ha bisogno di una maggiore
visibilità[6]. Questa gli viene garantita dalla presenza della serie nella
sezione _Image_ del catalogo _Previews_ dello stesso distributore _Diamond_ e
dal passaggio dal bianco e nero al colore[6]. Quest'ultimo tentativo non porta
però ai successi sperati in quanto fa solamente lievitare i costi di
produzione dell'albo. Dopo appena 8 numeri pubblicati tra il 1996 e il 1997
Terry decide di abbandonare la _Image_ e tornare a pubblicare le sue opere
tramite l' _Abstract Studios_. Ufficialmente si ritiene onorato di aver
lavorato per lo stesso editore per cui lavoravano Kurt Busiek, James Robinson
e Brent Anderson ma sostiene anche che sente di nuovo il bisogno di
autoprodursi la propria serie[7]. Questa esperienza lo porta alla
pubblicazione di _Terry Moore's How to Draw Comics_[8]. Si tratta di un'opera
didattica in cui l'artista cerca di dare delle risposte e soluzioni a tutti
coloro che volessero realizzare e vendere un fumetto[8]. Moore mostra come
disegnare personaggi ed espressioni e di come costruire una storia che possa
essere pubblicata[8].

Nella sua carriera ha lavorato sporadicamente anche per la _Marvel Comics_ e
la _DC Comics_.

Nel 2018 Terry Moore decide di ritornare a raccontare la storia di Katchoo e
Francine, personaggi che lo hanno reso celebre negli anni novanta con la serie
_Strangers in Paradise_[9]. La serie che riprende le fila della storia è
_Strangers in Paradise XXV_ che da un lato serve da epilogo all'arco narrativo
_Parker Girl_ della serie originale ma, allo stesso tempo pone le basi per la
serie regolare _Five Years_ che debutta nel 2019[10]. Lo scopo dell'opera è
narrare una saga dai contorni epici che riunisca i personaggi e le vicende
raccontate nelle serie "Strangers in Paradise", "Echo", "Rachel Rising" e
"Motor Girl"[10]. Si tratta di un corpus narrativo che si è sviluppato
nell'arco di 25 anni (dal 1993 al 2018). Moore ci tiene a precisare che
inizialmente non era sua intenzione ambientare le serie in un unico universo
narrativo, ma ogni opera era concepita come autoconclusiva e separata dalle
altre[10]. Col tempo ha però maturato l'idea poter creare un evento che
riunisse coerentemente i suoi personaggi all'interno di un universo condiviso,
seguendo l'esempio del Marvel Universe o DC Universe, o per citare un editore
indipendente: il Valiant Universe. Il nome dato al suo universo narrativo è
_Terryverse_[10]. La serie "Five Years" viene definita come un _crossover
event_ e in quanto si riuniscono personaggi da differenti serie di Moore. Tra
questi: Tambi, Ivy Raven, Julie Martin, Rachel, Zoe e le immancabili Katchoo e
Francine[3]. La premessa avviene nella serie _Strangers in Paradise XXV_ dove
Francine si trova costretta a dare la caccia ad una _Parker Girl_ (Stephanie)
che può smascherare il suo passato e mettere in percolo la sua famiglia[10].
Suo malgrado viene a conoscenza di un antico manoscritto (scritto dalla
biblica Lilith) che custodisce la formula per costruire l'arma definitiva[3].
Diversi governi e gruppi di potere sono di conseguenza interessati a quel
testo e serviranno tutte le eroine create da Moore per salvare l'umanità[3].

Terry Moore ha vinto nel 1996 il Will Eisner Comic Industry Award nella
categoria "Miglior storia a puntate" (o _Best Serialized Story_ in originale)
per _Stranger in Paradise (Vol.2)_ nn.1-8, pubblicati da _Abstract Studios_
nel 1995[11]

Nel 2009 ha ricevuto l'Harvey Award per la _Miglior nuova serie_ del 2008 (o
_Best New Series_ in originale) per _Echo_[12], pubblicata da _Abstract
Studios_ a partire da marzo 2008.

Nel 2012 la serie _Rachel Rising_ è stata nominata come _Miglior serie
regolare_ (o _Best Continuing Series_ in originale) al Will Eisner Comic
Industry Award[13].

La prima serie ad essere pubblicata in Italia è _Strangers in Paradise_ la cui
edizione è stata frammentata in più editore quali _Lexy_ , _Macchia Nera_ e
Free Books[14]. Quest'ultimo ha proposto la serie anche all'interno di una
collana economica da edicola (tra il 2005 e il 2009) per cercare di
raggiungere la maggior parte di lettori possibile[15]. La _Free Books_ ha
curato inoltre la prima edizione di _Echo_ e completato la collana _Paradise
Too_ iniziata dalla Lexy[14].

Attualmente le opere di Terry Moore sono edite da BAO Publishing che dal
luglio 2012[16] al 2016 ha distribuito la serie _Rachel Rising_ in 7 raccolte
contenenti i 42 numeri dell'edizione originale. Inoltre la casa editrice
milanese ha iniziato la pubblicazione dell'edizione italiana definitiva di
_Strangers in Paradise_ , suddivisa in sei volumi pubblicati a partire dal
2013 e contenenti tutti gli albi dell'opera in ordine cronologico[17].

Altri progetti

