![1leftarrow
blue.svg](//upload.wikimedia.org/wikipedia/commons/thumb/d/d6/1leftarrow_blue.svg/16px-1leftarrow_blue.svg.png)_Voce
principale: **Football Club Internazionale Milano**._

Questa voce raccoglie le informazioni riguardanti il **Football Club
Internazionale Milano** nelle competizioni ufficiali della stagione
**2014-2015**.

Dopo aver conquistato il ritorno nelle competizioni europee, la società
rinnovò il contratto di Mazzarri per altre due stagioni.[4] La squadra che si
apprestava ad affrontare la stagione 2014-15 aveva ormai tranciato ogni legame
con il passato, preparandosi a vivere un «anno zero».[5] Il presidente Erick
Thohir sopperì all'addio di colonne degli anni recenti (Javier Zanetti,
Samuel, Cambiasso e Milito) con nuovi acquisti: il centrale difensivo Vidić,
reduce da 8 anni e 300 partite al Manchester United[6]; il terzino Dodô,
prelevato dalla Roma[6]; i centrocampisti Medel e M'Vila, provenienti dai
campionati spagnolo e russo[6]; l'attaccante Osvaldo, giunto ad un punto di
svolta nella propria carriera.[6] L'Inter aprì la stagione qualificandosi per
la fase a gironi di Europa League, battendo l'islandese Stjarnan nei play-off:
il 3-0 esterno dell'andata rese una formalità il ritorno[7], nel quale i
milanesi si imposero con 6 gol di scarto.[8] Dopo che il sorteggio assegnò la
formazione al gruppo F[9], il primo ciclo di partite fu chiuso dall'esordio in
campionato.[10] Sul campo del Torino, reduce a sua volta dall'impegno europeo,
finì 0-0: Handanovič parò un rigore di Larrondo, mentre Vidić venne espulso
nei minuti conclusivi.[11]

Il successivo _tour de force_ vide l'Inter riportare risultati altalenanti,
come il 7-0 al Sassuolo[12] e la doppia vittoria in Europa League[13] ma anche
le sconfitte con Cagliari e Fiorentina[14], sufficienti per accendere le
polemiche attorno al tecnico.[15] Le contestazioni dei tifosi verso Mazzarri
furono motivate, in parte, dall'oggettivo riscontro dei numeri.[15] In
aggiunta alle vicende sportive[16], la posizione del tecnico fu minata da una
diatriba con l'ex presidente Moratti.[17] La tensione aveva ormai raggiunto il
culmine, tanto che in occasione delle gare interne il cronista annunciatore
del Meazza arrivò a non pronunciare il nome dell'allenatore per evitare che
fosse sommerso dai fischi del pubblico.[18] Poiché la situazione in campo non
migliorò[19][20][21], Thohir decise per l'esonero durante la sosta di
novembre.[22] Fu così richiamato Roberto Mancini[23][24], già in panchina dal
2004 al 2008.[25] Lo jesino debuttò con un pareggio nel derby[26], seguito
dalla qualificazione ai sedicesimi di Europa League nel giorno dei suoi 50
anni.[27] Complici i problemi nel guidare una formazione non progettata da lui
e il cambio di modulo, Mancini faticò ad ingranare[28][29]: pur accedendo alla
fase ad eliminazione diretta della coppa senza aver incassato alcun k.o[30], i
nerazzurri conseguirono soltanto una vittoria prima della sosta
natalizia.[31][32]

Nella finestra invernale di mercato, Thohir intervenne nuovamente per tentare
di risolvere le difficoltà di gioco: a Milano arrivarono la punta Podolski e i
duttili centrocampisti Brozović e Shaqiri[33], mentre l'esperienza di Osvaldo
era già giunta al capolinea.[34] L'oriundo, che durante il derby d'Italia si
era reso protagonista di polemiche con i compagni di squadra e
l'allenatore[35], fu dapprima sospeso e in seguito escluso dalla rosa.[36] I
risultati continuarono ad essere deludenti: dopo aver perso in campionato con
Torino e Sassuolo[37][38], la _Beneamata_ uscì dalla Coppa Italia per mano del
Napoli.[39] Successivamente, l'Inter manifestò una reazione che la portò a
recuperare punti in campionato e qualificarsi per gli ottavi di Europa
League.[40][41][42] Parallelamente alle 3 vittorie consecutive (contro
Palermo, Atalanta e Cagliari) sul fronte nazionale[43], in coppa fu eliminato
lo scozzese Celtic.[44] Benché apparsa in risalita[45], la squadra capitolò
ancora una volta nel mese di marzo.[46] In Europa si fece eliminare dai
tedeschi del Wolfsburg[47][48], mentre gli avvenimenti del campionato parvero
relegarla ai margini della lotta per il sesto posto (l'ultimo utile per
partecipare alle manifestazioni continentali l'anno successivo).[49]

Anche l'ultimo obiettivo stagionale rimasto era destinato a fallire[50],
sempre per i risultati insufficienti che i nerazzurri conseguirono.[51][52] In
particolare, le sconfitte che la squadra subì nelle ultime giornate con
Juventus e Genoa rischiarono di tagliarla fuori dall'Europa.[53][54] La
mancata concessione della licenza Uefa allo stesso _Grifone_ e una classifica
non ancora archiviata tennero comunque vivo il sogno fino all'ultima giornata,
sebbene Thohir e Mancini avessero dichiarato di essere già orientati verso la
stagione seguente.[55][56] L'Inter concluse il campionato sconfiggendo per 4-3
l'Empoli e classificandosi ottava, preceduta dalle genovesi.[57] A livello di
calciatori, Icardi risultò capocannoniere con 22 gol: l'argentino vinse il
titolo insieme a Toni del Verona, formazione salvatasi proprio grazie alla sua
vena realizzativa.[57] Riguardo i verdetti fu la Sampdoria a prendere il posto
dei rivali, giunti sesti sul campo ma ai quali non venne riconosciuta
l'autorizzazione necessaria per competere in ambito internazionale.[58] I
doriani furono indagati a loro volta, con il rischio della conseguente
esclusione: il ripescaggio, dunque, sarebbe toccato proprio ai nerazzurri.[59]
Il ricorso presentato dai blucerchiati venne però accolto, certificando
l'assenza interista dall'Europa per la stagione 2015-16.[60]

Le presentazioni sono cominciate a partire dall'8 luglio 2014. La prima
maglia, completamente rivoluzionata, presenta un colletto a polo
prevalentemente nero con una rifinitura azzurra sulla parte superiore, strisce
nere più strette definite da tredici pinstripes azzurre, quasi a ricordare un
elegante gessato. Le maniche seguono la trama principale per poi finire con
una striscia sottile azzurra e una banda di colore nero ai bordi. Il 25 luglio
2014 è stata invece svelata la seconda maglia, tutta in grigio chiaro con
diverse strisce orizzontali di un grigio più scuro che, sulla parte anteriore
della casacca, si interrompono formando la croce di San Giorgio simbolo della
città di Milano. Gli sponsor e i dettagli sono colorati di rosso. La terza
divisa, ufficializzata il 16 settembre 2014, è completamente azzurra con una
linea nera su entrambi i lati.[61]

Eccezionalmente, in occasione della 38ª giornata di campionato contro
l’Empoli, la squadra scende in campo con la divisa della stagione 2015-2016.

_**Area direttiva**_

_**Area organizzativa**_

_**Area comunicazione**_

_**Area sportiva**_

_**Area tecnica**_

_**Area sanitaria**_

_Rosa e numerazione aggiornate al 3 febbraio 2015_.[65]

_Statistiche aggiornate al 31 maggio 2015_.

Fonte:  Serie A – Classifiche, Sky Sport.  
Legenda:  
**Luogo** : C = Casa; T = Trasferta. **Risultato** : V = Vittoria; N =
Pareggio; P = Sconfitta.

