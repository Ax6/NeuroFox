**Silvi** è un comune italiano sparso di 15 701 abitanti[2] della provincia di
Teramo in Abruzzo. Sede del comune è la frazione di **Silvi Marina**.[1]

Situata ai piedi delle colline di Città Sant'Angelo ed Atri, ultimo comune
della provincia di Teramo ed al confine con quella di Pescara, " _La perla
dell'Adriatico_ "[3] (così definita per l'unicità dei suoi 6 Km di arenile,
dalla torre di Cerrano al fiume Piomba, da Gabriele D'Annunzio) è una stazione
balnerare attrezzata con alberghi, campeggi, stabilimenti balneari.

La città è raggiungibile via auto per mezzo dei caselli della A14 Atri-Pineto
e Pescara Nord-Città Sant'Angelo e via treno con la stazione di Silvi. Il
centro storico si trova sulla parte collinare, a 6,5 km da Silvi Marina, ad
un'altitudine di 312 m s.l.m.

Il comune nasce nel 1931 dopo l'ottenuta indipendenza dalla città di Atri e
nei primi del Novecento era insieme a Giulianova e Pescara la marineria più
importante d'Abruzzo.

Il centro storico di Silvi Alta è adagiato su un colle di 312 m s.l.m. che
domina tutta la costa adriatica. È contraddistinto da un belvedere con vista
sul mare da Giulianova al promontorio di Ortona, incluso il porto turistico di
Marina di Pescara, e sui monti dal Gran Sasso ai Monti della Laga e Sibillini,
al Monte Morrone, alla Majella.

La città si estende ai piedi del colle lungo 9 km di costa, dalla foce del
torrente Cerrano, a nord, fino al torrente Piomba a Sud. Il comune è
attraversato da numerosi corsi d'acqua: fiume Piomba (45 km), Torrente o Fosso
del gallo (14 km), torrente Cerrano (10 km), fosso Concio (5,5 km), fosso
Marinelli San Silvestro (6,5 km). Il comune confina a nord con Pineto, ad
ovest con Atri, con Città Sant'Angelo a sud e ad est col mare Adriatico.

Sul nome di Silvi due opinioni dividono gli storici, la prima vuole il nome
derivare da Silvae, per l'abbondanza dei boschi e la seconda dal nome del Dio
Silvano, antico nome delle foreste. In età romana il comune era noto col nome
prima di Matrinum e poi Silvae mentre nel Medioevo come Castel Belfiore o
Castrum Silvi.

Nata come piccolo borgo collinare e troppo piccola per una storia antica
propria, le sorti di Silvi furono condivise, nel VI e V secolo a.C., con la
potente Hatria Picena (Atri), la trimillenaria città d'arte che, secondo
alcuni eminenti storici, diede il nome al mare Adriatico e che fu conquistata
nel 290 a.C. dai Romani. È nel periodo del predominio romano che il borgo di
Silvi venne unito, presidiato e fortificato, diventando il "Castrum Silvae".

Durante il Medioevo Silvi conobbe il dominio dei tanti invasori; fu Silvi
sentinella di Atri per lunghi secoli e la Torre di Cerrano fortificata sulla
spiaggia fu l'avamposto dotato di presidio militare permanente. Soffrì le
frequenti invasioni dei corsari Turchi e Saraceni che sbarcavano di notte
sulla costa e risalivano la collina depredando e catturando i poveri abitanti
che finivano in schiavitù.

Tuttavia è durante il periodo Medioevale, che si sviluppò il vero borgo di
Silvi, dominato da una possente chiesa in pietra e malta, poi in mattoni cotti
rossi, di origine romanica ma sviluppatasi nel rinascimento e nel barocco (per
cui si spiega nella facciata principale lateralmente, un portone con un fregio
romanico, su di una facciata cinquecentesca e poi l'interno completamente
"moderno", pieno di sfarzose decorazioni, ricami, dipinti, venduti a Silvi
dagli Acquaviva Atriani affreschi su lamine auree ed argentee, oggi andate
perdute), la Chiesa di SS. Salvatore; e il Rinomato Castello Fortificato o
Palazzo, di una superficie di oltre mille metri quadrati di base, costituito
su cinque piani e ben cento contrafforti fortificati, e dieci torri di
postazione di controllo militare, di cui quattro torrette interne e cinque
esterne più una centrale superiore, per una altezza totale di ben 350 m s.l.m.
la cui vista panoramica strategica secondo alcune importanti fonti,
spazierebbe dal Porto di Recanati nello Stato della Chiesa, fino al Porto di
Termoli, nel Regno Borbonico delle Due Sicilie, sul mare, mentre da Asculum
Picena, fino alla Guardia ed alla Pinna (Ascolo Piceno, Guardiagrele e
Pennapiedimonte), sui monti, comprendendo Teareamum, Hadria Picena, L'Aquila,
Teate, Pupuli, et Piscarae (Teramo, Atri, L'Aquila, Chieti, Popoli, e
Pescara).

Questa imponente Fortezza-Castello, era la Residenza Estiva degli Acquaviva,
nel 1200-1500, ed un'importante fortezza di protezione e difesa strategica sul
Mare Hadriatico, di recezione e trasmissione dei segnali di fuoco notturni da
le Fortezze del Cerrano, per i pirati saraceni e Turchi e gli Asburgo dal
Mare, mentre da la Fortezza di Civitella del Tronto, Ultimo Baluardo del Regno
Borbonico, per i Francesi i Ducati del Nord, e il Papa, verso le Fortezze di
Ortolani e Lanciano, per la difesa marittima, e Penna, Montebello di Bertona,
Torre de Passeri, San Valentino in Abruzzo Citeriore, Manoppello, ed a sua
volta Fonte Vedica, e Rocca Calascio, per la difesa tramite l'esercito.

La sua importanza era tale, che un quinto degli armamenti pesanti e leggeri
dell'Impero Borbonico erano conservate nelle scuderie e segrete scavate
nell'argilla friabile del colle, formano gallerie per una lunghezza totale di
ben tre chilometri, che tramite due passaggi segreti sotterranei, collegavano
la Fortezza con la Torre del Cerrano e con i Palazzi Ducali degli Acquaviva
d'Atri. Il Castello fu iniziato a costruire nel 1289, e terminato vent'anni
dopo, con un anticipo di ben 15 anni rispetto ai calcoli degli ingegneri,
all'inizio venne chiamato Fortezza Acquaviva, ma poi rinominato,
Castelbelfiore (il cui nome diede poi il nome al borgo stesso), per via dei
suoi bellissimi e sfarzosi giardini all'interno di portici nel chiostro
centrale, del castello, decorati con oltre 100 specie diverse di fiori e
piante che si arrampicavano lungo i balconi interni, dando così al castello un
aspetto multicolore dall'alto. Esso era il Castello-Fortezza, più grande
d'Abruzzi dopo la Fortezza di Civitella del Tronto, di Ortona, Lanciano,
Barrea, Calascio, Celano, Avezzano, L'Aquila e Vasto, il quindicesimo del
Regno delle Due Sicilie, ed il quarto dell'Abruzzo Citeriore.

Nel borgo erano presenti anche una lunga e possente rete di mura in pietra di
cinta, con tre torrette di controllo di 8 metri ciascuna, la più famosa era la
Torre Belfiore, così chiamata poiché di fronte al pentagonale Castelbelfiore,
con una vista strategica sul mare e sui monti, da est ad ovest e da nord a
sud, costruite nel periodo romano, essendo stata Silvae un accampamento
dell'impero, da cui il nome medievale Olim Castrum Silvae, erano presenti
inoltre tre giganti porte di ingresso al borgo. Inoltre nel borgo era presente
un importante distaccamento della diocesi papale romana presieduta dal vescovo
di Atri, in un convento di frati francescani in un palazzo duecentesco
chiamato, la locanda del frate, poiché aveva sul primo piano una deliziosa
locanda per il ristoro, il riposo, il vitto, e alloggio dei viaggiatori,
carovanieri e commercianti locali. Il 1º aprile 1251 papa Innocenzo IV
istituisce la nuova diocesi di Atri il cui vescovo, comune a quello di Penne,
ottiene i diritti ecclesiastici di Silvi. L'anno dopo, il 3 marzo 1252, anche
la chiesa del SS. Salvatore di Silvi entra nella diocesi atriana. Il 5 ottobre
1273 ad Alife, quando Carlo I D'Angiò divide l'Abruzzo in due Giustizierati
elenca nel "demanium Adriae", Silvi quale terra di pertinenza dell'abbazia di
San Giovanni in Venere.

Nel 1393, re Ladislao d'Angiò Durazzo vende per trentacinquemila ducati la
città di Atri e di Teramo e tra queste anche Silvi al duca Antonio Acquaviva
con tutti i loro diritti e pertinenze. Durante il periodo medioevale il
delizioso e possente borgo di Castelbelfiore appariva come un possente
Castello-Fortezza circondato da una serie di case in mattoni tutte strette
attorno al blocco Fortezza-Chiesa intorno al quale gravitava la vita del borgo
circondato da possenti mura e torri sulla cima di un lungo colle di trecento
metri a sporgente sul Mare Adriatico, ecco perché prima della costruzione
della cinta di mura e del castello e della Torre di Cerrano, nell'alto
Medioevo Silvi è stata attaccata numerose volte dalle depredazioni, violenze,
barbarie, dei pirati turchi e saraceni.

Alla fine del XV secolo la popolazione di Silvi era ridotta a pochi residenti
e allora il Re Ferdinando il Cattolico pensò di rinsanguare e ripopolare il
paese con l'immigrazione di molte famiglie cristiane, albanesi fuggiti dalle
loro terre invase dalle orde musulmane: queste comunità pare che conservarono
i costumi almeno fino al XIX secolo, ma non la lingua, di cui non restano
testimonianze, e ciò è probabilmente dovuto al fatto che si trattò di
insediamenti sparsi, subito dunque assorbiti nel contesto linguistico e
culturale abruzzese. Silvi conta agli inizi del XVI secolo non più di 400-500
abitanti. Nel 1553, un amministratore, uno dei quattro signori del reggimento,
Rosato Rosati, in maniera certamente autonoma, redige, in forza di qualche
provvedimento regio, lo Statuto comunale di Silvi.

Solo con l'arrivo di Napoleone Bonaparte, che abolì i privilegi feudali
(agosto 1806) cessò la sudditanza di Silvi che ebbe, da allora, il suo primo
sindaco.

Ancora pochi decenni e sulle colline prospicienti il mare nascono le ville
estive dei possidenti terrieri di Atri. Contemporaneamente appaiono sulla
spiaggia le prime rustiche casette dei pescatori che abbandonano le antiche
dimore nel paese collinare, trecento metri circa sul livello del mare. È il
primo nucleo che si costituisce sulla spiaggia e che si svilupperà vieppiù
negli anni seguenti. Nuova spinta e vigore verrà dall'inaugurazione della
stazione ferroviaria (1863), il treno porterà i primi villeggianti nella
stazione balneare.

Oggi Silvi Marina appare come una lunga successione di abitazioni, una
spiaggia lunga quasi sei chilometri, gli abitanti residenti oltre 15.000. Da
Silvi Marina, in particolare dalla statale Adriatica Sud, parte la S.P. 553,
un'ex strada statale che porta alla vicina Atri e termina, dopo 40,9 km, nel
Comune di Notaresco. Silvi è anche "madre" della Saila che produce caramelle
alla menta e liquirizie

A **Silvi Alta** :

A **Silvi Marina** :

La Torre di Cerrano è situata nel territorio comunale di Pineto, a ridosso del
confine con Silvi. La torre, per secoli appartenuta a Silvi,[4] era un'antica
fortezza cinquecentesca, che serviva per difendere il ducato degli Acquaviva
dall'invasione dei pirati Turchi e dai Saraceni.  

Nella zona antistante la torre, sempre nel territorio comunale di Silvi,
sorgeva l'antico porto di Atri, costruito dai Romani alla foce del fiume
Cerrano (Matrinus, all'epoca navigabile fino ad Atri): fu di strategica
importanza per il commercio nell'Adriatico ed oggi è possibile ammirarne i
resti sotto forma di scogliere dove stanziano cozze e vongole.

Inoltre nella zona , sotto l'odierna "fiera Adriatica", all'epoca romana,
sorgeva una fornace.

Assieme alla torre ed al porto di Cerrano in passato sorgevano presso la foce
del fiume Piomba, 6 km più a Sud, la torre ed il porto della Piomba (Comarna),
entrambi distrutti ma con gli stessi compiti deIl'avamposto Cerrano.

La vicinanza con Pescara ha permesso a Silvi, così come a molte città
limitrofe, di svilupparsi demograficamente[5]. Attualmente Silvi è il quinto
comune della provincia per abitanti[6] e diciassettesimo a livello
regionale[7].Abitanti censiti[8]  

La parlata originaria di Silvi, ancora in uso nel paese alto, è ascrivibile al
sottogruppo atriano nell'ambito dei dialetti teramani, cioè abruzzesi centro-
settentrionali. Tuttavia nella popolosa frazione della Marina è sempre più
diffuso un dialetto fortemente influenzato dal pescarese, specialmente tra i
giovani, poiché come accennato in precedenza Silvi forma ormai quasi un unico
agglomerato urbano con Montesilvano (e quindi con la stessa Pescara) senza
soluzioni di continuità, per cui la popolazione considera la conurbazione
pescarese come il loro vero unico punto di riferimento lavorativo, ricreativo
ed anche linguistico. È possibile infatti parlare di "koinè dialettale
pescarese", in uso dall'area costiera meridionale della provincia di Teramo
fino ai comuni più settentrionali della provincia di Chieti come Francavilla
al mare e San Giovanni Teatino.

Una tradizione nata nel XVI secolo, legata alle terribili vicende dei predoni
turchi, è quella del "Ciancialone". Si festeggia l'ultima domenica di maggio
nella frazione Silvi Paese (chiamata anche "Belvedere di Silvi") e impegna
tutto il paese nell'allestimento di un grosso cilindro costituito di canne
legate tra loro, alto fino a dieci metri. Fissato verticalmente nella piazza
principale e acceso, richiama attorno una folla festante che danza e fa
baldoria fino ad esaurimento del ciancialone.

La tradizione è legata a una leggenda ambientata intorno al XIV secolo.
All'epoca i Turchi sbarcarono nel porticciolo del Cerrano (l'antico porto di
Atri e Silvi) e, dopo avere saccheggiato tutto quello che di utile c'era, si
diressero verso la località di Silvi. Tutta la popolazione fu chiamata a
difendere la città, allorché un giovane coraggioso di nome Leone scese dalla
collina con una fiaccola in mano e li affrontò. Avviandosi, quella fiaccola
miracolosamente emanò una luce sempre più intensa, tanto che gli invasori
credettero che un intero esercito fosse lì ad aspettarli. Per paura di perdere
il bottino già conquistato, si ritirarono.

Il patrono della Città di Silvi è san Leone Martire. Il santo morì martire in
Turchia verso il III-IV secolo d.C.;venne prima torturato,poi buttato con una
pietra al collo da un burrone e,rimasto ancora vivo,decapitato. Il culto si
sviluppò sulle coste del Montenegro e in particolare a Dulcigno (Julcini),dove
è ancora patrono.

Antico patrono di Silvi era San Salvatore (a cui è dedicata la parroccchiale
nel paese vecchio);intorno al 1400 i duchi Acquaviva di Atri,per rinvigorire
la popolazione di Silvi ch era ormai stremata da carestie ed epidemie,fece
chiamare alcuni dulcignotti da Dulcigno:essi portarono con loro il culto del
loro santo patrono,San Leone. Quest'ultimo divenne,alla fine del XVI sec.,il
nuovo patrono di Silvi. Proprio in quel periodo sulle coste Abruzzesi vi erano
scorrerie di Turchi e le città di Ortona e Francavilla non si salvarono,mentre
Tollo,Pescara,Atri e Silvi riuscirono a respingere gli attacchi:così queste
città crearono ognuno la leggenda che voleva che un santo li avesse
aiutati;Tollo la Madonna del Rosario,Pescara San Ceteo,Atri Santa Reparata e
Silvi san Leone. I silvaroli raccontano che,dopo che i Turchi furono sbarcati
nel porto di Cerrano,cominciarono a salire la collina;tutti i
silvaroli,allarmati,cominciarono ad impaurirsi,ma San Leone ispirò un ragazzo
di nome Leone che formò un grande fascio di canne molto alto e lo incendiò;poi
prese una torcia ed andò contro i Turchi e li incontrò davanti la chiesetta
dello Splendore di Maria; disse loro :-Non razziate il paese,oramai hanno già
depredato tutto,vedete che è stato incendiato?- I Turchi non credettero e
andarono avanti,ma la torcia del santo emanava un bagliore così forte che i
Turchi non vedevano niente:impauriti,scapparono. Da quel giorno si cominciò ad
onorare il santo ricordando il miracolo o alla vigilia della festa del santo o
il giorno dopo con un grande fascio di canne alto almeno 10 metri innalzato
nella piazza principale di Silvi Paese,chiamato popolarmente "lu Ciancialone".

A Silvi Paese una volta denominata Castel Belfiore dal primo venerdì dopo la
metà di luglio fino al martedì seguente c'è una mostra per le vie cittadine
delle arti e dei mestieri "di una volta" per rivivere insieme il passato
dell'antica terra abruzzese. Mestieri in primo luogo, quelli della gente di
Silvi: ci sarà il marinaio, il falegname, il fabbro la tessitrice, il
contadino, e molti altri. Teatro di tale manifestazione è la roccaforte di
Silvi che imponente si affaccia sull'Adriatico. Nelle sue strette vie ci farà
vedere i dimenticati attrezzi agricoli e marinareschi. Numerosi artigiani
inoltre saranno in opera dando forma, con le loro mani, ad oggetti antichi e
moderni. Inoltre ci saranno stand gastronomici per poter degustare i tipici
prodotti delle terre silvarole.

Nel corso delle serate ci saranno anche avvenimenti folkloristici come la
corsa degli asini, la corsa coi sacchi e tanto altro come il celebre ballo
della pupa.

Silvi è una nota località balneare, tra le più blasonate dell'intera regione
Abruzzo. Dal 2008 si fregia ininterrottamente della Bandiera Blu d'Europa, che
certifica la pulizia delle acque e l'efficienza dei servizi. La spiaggia di
Silvi Marina è composta da fine sabbia bianca, quasi argentea tipica del medio
Adriatico ed è adatta a tutte le età in quanto il fondale degrada dolcemente
verso il largo, permettendo a tutti di prendere confidenza con il mare. Silvi
è anche una località con una vasta scelta di alberghi che comprendono tutte le
categorie: da 1 a 5 stelle e sono presenti anche vari campeggi.

La principale squadra di calcio della città è l' _A.S.D. Silvi_ che milita
attualmente nel girone E abruzzese di Prima Categoria. I colori sociali sono
il rosso ed il blu. Nata nel 1964 e rifondata nel 1992, l'A.S.D. _Silvi_ ha
partecipato anche per due volte al massimo campionato regionale di Eccellenza
abruzzese come miglior risultato. La squadra gioca le proprie partite
casalinghe presso lo stadio "Ughetto Di Febo", impianto con 2.400 posti a
sedere e dotato di manto erboso naturale.

Silvi Alta - Chiesa di San Salvatore - Particolare dei fregi dell'arco sulla
facciata originaria

Campanile della Chiesa di San Salvatore

Interno della Chiesa di San Salvatore

Corso Umberto I a Silvi paese

La moderna fontana di Silvi paese

Belvedere a Silvi paese

Chiesa di Santa Maria Assunta a Silvi Marina

Altri progetti

