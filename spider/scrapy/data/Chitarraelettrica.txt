La **chitarra elettrica** è un tipo di chitarra in cui la vibrazione delle
corde viene rilevata da uno o più pick-up; il segnale viene quindi prelevato
all'uscita e convogliato in un amplificatore acustico affinché il suono sia
udibile.

Dal punto di vista organologico appartiene alla famiglia dei cordofoni (più
precisamente fa parte dei liuti a manico lungo) e non è considerata un
elettrofono[1][2] perché non genera il suono per via elettrica o elettronica
mediante una circuiteria; l'elettronica non è tuttavia una componente
accessoria, ma fa intrinsecamente parte dello strumento stesso partecipando in
maniera imprescindibile all'emissione: quello che viene trasdotto in un
segnale elettrico e amplificato non è il suono acustico, ma il campo
elettromagnetico oscillante generato dalle corde vibranti[3].

La chitarra elettrica è formata dalle parti seguenti:

In una chitarra acustica, l'oscillazione delle corde induce una vibrazione
della cassa acustica dello strumento. Questa risonanza amplifica dunque la
vibrazione prodotta dalle corde e la diffonde nell'ambiente circostante. In
una chitarra elettrica, invece, i pick-up magnetici generano un campo
magnetico in prossimità della corda. Questa viene quindi magnetizzata e,
vibrando, modifica a sua volta il campo magnetico. Queste oscillazioni del
campo magnetico risultante creano una variazione di flusso attraverso le
bobine che si trovano intorno al pick-up. Si genera quindi una corrente
indotta all'interno di tali bobine. Questo segnale elettrico, che contiene
quindi le caratteristiche della vibrazione della corda metallica in
oscillazione (frequenza, ampiezza, ecc.), è troppo debole per essere udibile
attraverso la riproduzione per mezzo di altoparlanti. Viene dunque inviato a
un amplificatore, e solamente dopo essere stato opportunamente amplificato
viene inviato a uno o più altoparlanti che trasformano il segnale elettrico in
un segnale sonoro, udibile dall'orecchio umano. Spesso l'amplificatore e
l'altoparlante sono integrati in un medesimo apparecchio, chiamato esso stesso
"amplificatore" nel linguaggio comune. Sovente, prima di giungere
all'amplificatore, il segnale elettrico viene processato da uno o più effetti
che ne alterano le caratteristiche.

La chitarra elettrica non ha pertanto bisogno di avere una cassa di risonanza:
la chitarra elettrica _solid body_ è infatti uno strumento pieno e rigido.
D'altra parte, dove una cassa di risonanza è presente (ossia nelle chitarre
semiacustiche) questa dà allo strumento particolari caratteristiche timbriche
ma non è essenziale al suo funzionamento.

La chitarra elettrica può avere un corpo solido in cui il suono è totalmente
amplificato da dispositivi elettronici (pickups) e si parla quindi di chitarra
_solid body_ , oppure un corpo di tipo tradizionale presentante cassa armonica
e si parla in questo caso di chitarra _semiacustica_. A loro volta le chitarre
semiacustiche, a seconda della altezza del corpo e della tecnologia
costruttiva, si definiscono come _hollow body_ (corpo cavo), con una
profondità simile alla chitarra acustica e corpo completamente cavo, o con una
profondità in genere pari a circa la metà di una chitarra acustica e con un
blocco di legno solido posto in senso longitudinale tra il blocco del tacco
anteriore e il blocco posteriore, da qui il termine _semi-hollow body_.

Le più diffuse chitarre elettriche, le _solid body_ , letteralmente "corpo
solido" (nel significato inglese di "massiccio"), non hanno una cassa di
risonanza, ma un corpo di legno pieno (o, più raramente, di altri materiali
quali resine sintetiche, resine acriliche, plexiglas). La forma del corpo, il
legno con cui è realizzato e il tipo di pick-up usato sono determinanti ai
fini della resa sonora dello strumento.

Esistono tre principali tipi di solid body, che differiscono per il modo in
cui il manico ed il corpo vengono uniti: bolt-on neck ("manico avvitato"),
cioè con manico avvitato al corpo (es: Fender Stratocaster), neck-thru body
("manico attraverso il corpo") cioè con manico che percorre l'intera lunghezza
della chitarra, corpo compreso (es: Ibanez RGT), e set-in-neck (o "set-neck")
("manico attaccato"), cioè con manico incollato al corpo della chitarra (es:
Gibson Les Paul).

Le chitarre a manico avvitato sono caratterizzate da un suono generalmente più
ricco di alte frequenze, povero di quelle medie e scarso di bassi profondi;
c'è tuttavia da precisare che, vista l'altissima influenza che la scelta dei
materiali, la tecnica costruttiva e la mano del liutaio possono esercitare
sullo strumento finito, non sono rari i casi di strumenti che contravvengono a
queste "regole". Questo sistema, oltre a essere più economico, permette di
effettuare delle lavorazioni, compreso il cambio del manico, in maniera più
semplice. Jimi Hendrix era noto riassemblare le Fender Stratocaster che
distruggeva durante i concerti recuperando pezzi sani da diverse chitarre.
Anche la famosa _Blackie_ di Eric Clapton è il risultato di un corpo e un
manico provenienti originariamente da diverse chitarre.

Le chitarre con il manico passante nel corpo sono caratterizzate da un
notevole sustain, da un buon bilanciamento di suoni fra alti, medi e bassi e
da un perfetto allineamento tra manico e corpo. Secondo molti risultano
particolarmente "comode" da suonare, in quanto normalmente si ha un accesso
molto più facile ai tasti più vicini al corpo rispetto a strumenti in cui sono
utilizzati gli altri due tipi di giunzione. Per motivi pratici non è possibile
nelle chitarre con sistema _bolt-on_ fissare il manico troppo esternamente al
corpo dello strumento (mentre in alcune chitarre con sistema set-in, il
problema viene ovviato, ad esempio nella Gibson SG). Ha come lato negativo
l'impossibilità di agire sull'attacco manico-corpo e di sostituire il manico,
qualora fosse necessario; infatti, generalmente il manico, per garantire
solidità, viene costituito da diverse parti di legno incollate tra loro
longitudinalmente, rispetto alla chitarra, e più raramente al suo interno
vengono incollate delle barre in fibra di carbonio (proprio per
l'impossibilità di cambiare il manico in caso di rottura).

Le chitarre con il manico incollato al corpo hanno in linea di massima le
caratteristiche positive, in termini di sustain e bilanciamento delle
frequenze, simili a quelle con il manico passante ma in queste chitarre
risulta possibile operare sul manico. Ovviamente, visto che il sistema è
incollato, il lavoro dovrà comunque essere fatto da un liutaio.

I legni principalmente utilizzati sono: per bolt-on neck, ontano e tiglio per
il corpo, acero per il manico, eventuale ricopertura in palissandro per la
tastiera; per il neck-thru, mogano per il corpo, frassino o acero per il
manico, palissandro per la tastiera; per il set-neck generalmente si utilizza
mogano sia per il corpo che per il manico, e palissandro per la tastiera.
Esistono tuttavia numerosissimi modelli che usano legni diversi da questi
citati. Le chitarre costruite in Asia possono utilizzare legni locali, come
l'agathis al posto dell'ontano e il nato al posto del mogano, che hanno rese
acustiche simili. Anche il PVC è stato utilizzato per realizzare delle
chitarre solid body, e più recentemente si stanno utilizzando materiali
compositi con sagomature interne per replicare la timbrica dei vari legni.

Le chitarre _hollow body_ presentano una parte o la totalità del corpo vuota,
con uno o due tradizionali fori di espansione a forma di _f_ posti ai lati
delle corde, similmente ai fori presenti su altri strumenti a corda, come il
violino. Queste chitarre sono caratterizzate da un suono particolarmente dolce
e poco aggressivo (come molti modelli Gibson, Epiphone, ecc. utilizzati
principalmente per il jazz), oppure molto brillante e squillante (come i
modelli Gretsch, spesso usati nel rockabilly). Le hollow body sono
storicamente derivate dalle archtop (vedi sotto) e differiscono da queste
perché la tavola armonica (e di solito anche il resto della cassa) è costruita
in laminato e non in legno massello, per limitare il feedback acustico: la
cassa vuota tende infatti a creare alcuni problemi a causa della risonanza
delle vibrazioni, che si riflettono nei pickup, e ciò è meno evidente se la
cassa è in laminato piuttosto che in massello. L'effetto di distorsione
risulta in ogni caso difficile da ottenere e da controllare. Nel corso degli
anni, tuttavia, sono stati realizzati modelli decisamente più "spinti" e con
un suono molto più pieno i quali, attraverso alcuni espedienti tecnici (quali
la particolare conformazione interna della cassa armonica), riescono ad
ovviare a questo problema[ _senza fonte_ ].

La ricerca di un compromesso tra le sonorità calde delle semiacustiche e il
migliore controllo delle risonanze indesiderate agli alti volumi delle _solid
body_ ha dato inoltre origine a un sottotipo delle semi-acustiche, le
cosiddette _semi-hollow_. Queste chitarre adottano un corpo di minore spessore
in cui, in luogo di un'unica cassa, sono presenti due (più raramente una)
casse di ridotta entità ai lati, mentre la parte centrale del corpo è in legno
pieno. Solitamente constano di due o tre pezzi incollati, raramente di un
unico pezzo. Il legno più comunemente usato è l'ontano.

Le chitarre a cassa parzialmente piena hanno trovato terreno fertile nel rock
and roll e nel blues.

Il primo e più famoso modello semi-hollow è la Gibson ES-335. Altre celebri
chitarre di questo tipo sono la ES-355, le serie 300 e 600 della Rickenbacker,
la G&L ASAT Classic _semi-hollow_ (basata sulla Fender Telecaster) e la Gibson
Blueshawk (basata sulla Nighthawk) prodotta dal 1996 al 2006.

La chitarra _archtop_ , come concepita da Orville Gibson e perfezionata per
Gibson da Lloyd Loar, nasce come strumento acustico: è costruita infatti
interamente in legno massello con la tecnica costruttiva propria degli
strumenti ad arco e possiede una capacità di produrre suono propria ed
autonoma, tipica degli strumenti acustici, che veniva sfruttata nella sezione
ritmica delle big band prima dell'avvento dell'amplificazione elettrica, di
cui però sono oggi provviste quasi tutte le archtop. Spesso, tuttavia,
l'amplificazione viene eseguita applicando uno o due pickup sospesi (in
inglese _floating_ , letteralmente "galleggianti") ed i controlli di
tono/volume sul battipenna senza forare la tavola armonica, mantenendo così
tutta l'acustica naturale dello strumento. Questo tipo di chitarra, il cui uso
oggi è prevalente nel jazz e nel blues, è tipicamente costruito a mano,
essendo la cassa armonica di solito intagliata, ma esistono anche modelli in
massello pressato.

La storia della chitarra elettrica inizia quando si avvertì l'esigenza di uno
strumento che avesse alcune caratteristiche proprie della chitarra
(specialmente per quanto attiene alle modalità di esecuzione), ma che potesse
suonare insieme agli altri senza esserne sovrastato dal volume di suono. Con
la nascita delle orchestre jazz e blues, ci si rese conto del problema della
limitata amplificazione delle chitarre acustiche. Diversi costruttori
cercarono di ovviare al problema costruendo strumenti che consentissero un
volume maggiore, con un timbro simile a quello della chitarra acustica.

Lloyd Loar, progettista alla Gibson dal 1920 al 1924, condusse i primi
esperimenti mediante l'adozione di rilevatori in prossimità delle corde. Il
concetto di chitarra elettrica deve però molto alle intuizioni di Adolph
Rickenbacker, che nel 1931 realizzò il primo pick-up elettromagnetico (un
dispositivo in grado di trasformare le vibrazioni delle corde in impulsi di
tipo elettrico) ed iniziò ad applicarlo ai normali strumenti acustici, creando
una chitarra lap steel chiamata _frying pan guitar_ , in due modelli (A22 e
A25).

Nel 1935 la Gibson iniziò la produzione del modello ES 150, una chitarra
_semiacustica_ con cassa di risonanza, aperture a "f" sulla tavola e un unico
pick-up. Il modello riscosse un grande successo. Finalmente la chitarra,
grazie all'amplificazione, poteva inserirsi meglio nelle formazioni del tempo,
senza essere sovrastata dal volume degli altri strumenti.

Molti si cimentarono nella costruzione di chitarre elettriche, limitandosi di
fatto ad amplificare il suono di strumenti acustici. Se da una parte la
presenza di una cassa armonica combinata ad un pick-up produceva un suono
pastoso e ricco di armoniche, dall'altra presentava una serie di svantaggi,
tra cui il più fastidioso era l'effetto noto come feedback acustico. La cassa
dello strumento entrava in risonanza (effetto Larsen) con il suono emesso
dall'amplificatore, creando echi, armonici e fischi di difficile gestione, col
risultato di un suono sgradevole di difficile definizione.

Nel 1941 Les Paul, chitarrista e inventore, crea nei laboratori Epiphone un
prototipo, detto _The Log_ , ideato per ovviare al problema del feedback. Esso
consisteva in un manico di chitarra acustica attaccato a un blocco di legno
massiccio su cui erano installate le parti elettriche, e ai cui lati erano
fissate le due "ali" di una chitarra acustica a forma di otto. Les Paul
propose l'idea alla Gibson, che però la rifiutò.

Nel 1946 Paul Bigsby, estroso costruttore di motocicli passato a costruire
chitarre, e Merle Travis, suo amico, costruiscono una chitarra molto
innovativa. Anche se prodotto in modo classico, lo strumento presenta un corpo
alto solo cinque centimetri, e un disegno molto originale sia del corpo stesso
che della paletta. Il corpo, grazie ad un'asimmetria del disegno attorno al
manico, permette di raggiungere agevolmente il ventesimo tasto, mentre la
paletta monta chiavette per l'accordatura disposte solo sul lato superiore. Si
risolvono quasi completamente i problemi di risonanze indesiderate. Inoltre,
Bigsby introdurrà un'ulteriore innovazione inventando un sistema che consente
di agire sulla intonazione delle corde mediante una leva la cui corsa è
contrastata da una molla, ottenendo così l'effetto vibrato.

Nel 1948 Leo Fender, tecnico progettista di amplificatori, dà una svolta
definitiva e crea la Broadcaster (oggi conosciuta come Telecaster), una
chitarra con due pick-up single coil miscelabili e con il corpo pieno in legno
massiccio che annulla completamente le risonanze indesiderate e aumenta il
sustain delle corde, sviluppando il concetto di chitarra _solid body_. La
_Broadcaster_ , costruita inizialmente solo per presentare i propri
amplificatori, attinge a molte delle innovazioni introdotte dalla chitarra di
Bigsby e Travis, ma le fa sue migliorandole notevolmente. Il disegno del corpo
e della paletta, anche se ispirato molto alla linea di Bigsby, è più sobrio e
moderno, ma soprattutto più razionale. Inoltre lo strumento di Leo Fender
presenta un vantaggio fondamentale: le fasi di costruzione e assemblaggio
delle parti che compongono lo strumento sono molto semplificate. Questo si
traduce nella possibilità di automatizzare il processo di produzione e di
conseguenza produrre gli strumenti in serie, con costi notevolmente più
contenuti. Il successo è enorme, tanto che la _Broadcaster_ , divenuta poi
_Telecaster_ , viene prodotta dalla Fender ancor oggi.

Nel 1950 Ercole Pace è il primo in Italia a richiedere il brevetto (poi
concesso con il n. 462480 il 21 marzo 1951) per un _dispositivo magneto-
dinamico, applicabile a strumenti a plettro in genere ed a chitarre in
particolare, per amplificare il suono in collegamento con la presa fono di
apparecchi radio_ che poi produrrà in serie in un piccolo laboratorio a Roma,
in Trastevere. L'originale apparecchio fu acquistato dai più noti chitarristi
dell'epoca e, non essendo stato poi rinnovato il brevetto, l'idea fu in
seguito perfezionata da altri. Tale dispositivo differiva dall'analoga
invenzione oltreoceano di Leo Fender di due anni prima (di cui Ercole Pace era
ignaro), in quanto il pickup applicato prevedeva un più elaborato avvolgimento
per ogni magnete, anziché un unico avvolgimento per tutti i magneti come il
pickup di Fender; adottando appunto una bobina per ogni corda Ercole Pace
mirava a rendere il rilevamento delle sei corde più bilanciato ed accurato.
Sotto il profilo tecnico si trattava quindi di due brevetti diversi.

Nel 1953 Leo Fender crea la chitarra che diverrà nel tempo una pietra miliare
del settore e più in generale della musica rock/blues: la Stratocaster. _Solid
body_ come la precedente, ha però un _design_ più innovativo e capace di
restare moderno nel corso dei decenni: il corpo, di minor spessore rispetto
alla Telecaster, è smussato nella parte posteriore per conferire un migliore
comfort. I pick-up, single coil, sono tre e sono montati su un originale
battipenna sul quale sono alloggiati, oltre al selettore per scegliere il
pick-up desiderato, anche tre potenziometri: uno per regolare il volume e due
di regolazione tono. Altro fattore rivoluzionario per quel tempo è la leva del
vibrato, che Fender chiama con termine improprio _tremolo_ (si genera così una
confusione terminologica che dura ancora oggi): a differenza delle altre
dell'epoca poste tra l'attaccatura delle corde e il ponte, questa è un
tutt'uno con il ponte stesso, evitando fastidiose scordature. Anche il ponte è
innovativo: ogni corda appoggia su una sua "selletta" che dispone sia della
regolazione in altezza sia in lunghezza, permettendo un'intonazione perfetta e
una distanza delle corde dalla tastiera ( _action_ ), personalizzabile. La
_Stratocaster_ viene prodotta ininterrottamente dal 1953; molto apprezzata per
la sua versatilità, è utilizzata intensivamente sia nel rock, sia in altri
generi.

L'unica chitarra che ha potuto "competere" in termini di importanza e
notorietà è la _Gibson Les Paul_ , che debuttò nel 1952 come la risposta di
Gibson, che a tal fine aveva assunto Les Paul nel suo team di progettazione,
alla Fender Telecaster. La Les Paul si avvicina di più al disegno di Bigsby-
Travis, ma ha forme più fluide e meno spigolose. Caratteristica saliente è
l'uso di due pick-up _humbucker_ , più potenti dei _single coil_ e dalla
timbrica più "nasale". Le regolazioni di tono e volume sono affidate a due
coppie di potenziometri e ad un selettore per miscelare il suono dei due pick-
up. Il ponte non ha la leva del vibrato; la regolazione dell' _action_ delle
corde avviene con due ghiere poste ai lati che sollevano o abbassano tutte e
sei le corde contemporaneamente. L'intonazione invece può essere regolata
singolarmente corda per corda.

Lo strumento è rimasto sostanzialmente immutato rispetto alle intuizioni di
Leo Fender, Ercole Pace e Les Paul; lo sviluppo attuale verte principalmente
sull'acquisizione e manipolazione del suono da parte dei pick-up. Il bisogno
di dialogare con interfacce digitali come il MIDI ha portato alla creazione di
pick-up esafonici e convertitori analogico-digitali in grado di tradurre il
segnale analogico in segnale digitale con accuratezza. Ottenuto un segnale in
forma digitale lo si può immettere in un generatore di suoni campionati
(expander) per avere a disposizione una varietà strumentale virtualmente
infinita. Quest'utilizzo dello strumento è però oggetto di critiche da parte
di chi vede gli expander e i campionatori come strumenti che, permettendo la
riproduzione di qualsiasi tipo di strumento registrato in precedenza,
snaturalizzano e avviliscono le peculiarità tipiche della chitarra.

Roger Field ha inventato la _Foldaxe_ , una chitarra elettrica pieghevole che
Field ha fatto realizzare per Chet Atkins. Un'ímmagine della Foldaxe si trova
nel libro di Atkins _Me and My Guitars_.

La qualità di una chitarra elettrica è data da molti parametri. Innanzitutto
se la chitarra è stata fatta a mano o è un prodotto in serie. Nel primo caso
incide molto sulla qualità anche la capacità del liutaio che la crea.

In secondo luogo la scelta dei materiali è molto importante sia per quanto
riguarda il corpo, sia per quanto riguarda tastiera e manico: più il legno è
pregiato e privo di nodi più la qualità dello strumento aumenta. I due legni
più diffusi nella realizzazione delle tastiere delle chitarre elettriche sono
il palissandro l'ebano e l'acero, per il corpo l'ontano e il mogano, per il
manico acero e mogano. Tuttavia oggi si stanno utilizzando nuovi materiali per
la produzione del corpo come il plexiglas. .

Un altro fattore che incide sulla qualità dello strumento è la qualità dei
componenti tecnici aggiunti, il ponte utilizzato, la presenza di un
bloccacorde o di un tremolo di qualità nonché le meccaniche e le elettroniche
come i pick up di qualità e la precisione delle componenti che regolano il
suono e i volumi.

Tra gli altri fattori che determinano la qualità ci sono anche l'equilibratura
o bilanciamento (capacità dello strumento di tenere una posizione comoda una
volta indossata la tracolla o fascia) e la verniciatura. Tra le più famose c'è
la cosiddetta colorazione sunburst, con la fascia più esterna nera che va a
sfumare in colori lignei verso il centro, in genere più costosa delle
verniciature monocolore coprenti.

Al suono prodotto dalla chitarra elettrica vengono spesso applicati effetti
che modificano il suono e lo rendono più adatto al genere musicale eseguito o
al tipo di composizione. Fra questi la saturazione (overdrive), la distorsione
e il fuzz, molto apprezzati nel rock e, in generale, nella pop music. Spesso
ai precedenti si associa il pedale wah-wah, molto in voga negli anni settanta
e ottanta. Fra gli altri effetti applicati con successo alla chitarra
elettrica, si possono citare delay, riverbero, chorus, flanger, phaser,
octaver, pitch shifter, tremolo che vanno inseriti quasi esclusivamente nel
"Loop Effetti" dell'amplificatore (il "Loop Effetti" o la "Mandata e Ritorno"
si colloca tra preamplificatore e finale di potenza); questi tipi di effetti
sono sconsigliati in una mandata e ritorno di tipo "seriale", sono altrettanto
consigliati se il proprio amplificatore dispone di una mandata e ritorno in
"Parallelo". Anche alcuni processori dinamici come il compressore e il noise-
gate vengono applicati al segnale della chitarra per modificare l'inviluppo
del suono. L'utilizzo dei pedali al fine di effettuare il suono è una scelta
strettamente correlata con lo stile del chitarrista in questione. Così come
Jimi Hendrix usava molto nelle sue esecuzioni il wah-wah e il Dallas Arbiter
Fuzz Face, David Gilmour in alcuni periodi ha fatto uso dello stesso Fuzz Face
o del Big Muff modello Ram's Head, o Triangle, abbinandolo a particolari
scelte nell'uso di delay dapprima a nastro come il Binson Echorec e poi
digitali come l'MXR Digital Delay, il TC2290 prodotto dalla TC Electronics o
il Tape Echo Simulator (T.E.S.) costruito da Pete Cornish a partire dal
circuito del Boss DD2.

Nonostante la presenza di un numero di effetti dei più svariati tipi,
l'abilità del chitarrista resta l'elemento più importante nell'esecuzione
delle varie tecniche, divenute nel corso del tempo parte integrante
dell'istruzione musicale di coloro che si avvicinano a questo strumento. Fra
le tecniche più famose e comuni vi sono: il bending, il vibrato, lo slide, il
palm mute, il legato, hammer on e pull off, il tapping, gli armonici naturali
e artificiali e lo sweep-picking.

Sebbene sia molto limitativo elencare i marchi principali delle chitarre,
visto anche che in questi ultimi anni il mercato delle chitarre si sta
arricchendo di molti nuovi nomi, piccole industrie, o anche solo singoli
liutai, così come vecchi marchi si stanno riaffacciando con successo dopo anni
di inattività, si presenta un breve elenco di alcuni nomi particolarmente
noti.

Uno dei marchi principali sul mercato è sicuramente Fender, che costruisce
bassi e chitarre elettriche sin dagli anni cinquanta; dopo essere stata
sull'orlo del fallimento negli anni ottanta ora produce 2000 chitarre al
giorno. La Fender Musical Instrument Corporation possiede inoltre altri marchi
di chitarre come Gretsch, Guild e Jackson Guitars.

Le chitarre Fender, principalmente i modelli Stratocaster e Telecaster, sono
utilizzate praticamente in ogni stile, dal surf anni cinquanta, al country, al
blues, al classico rock anni sessanta e all'heavy metal, come Dave Murray.
Fender è ormai un simbolo della musica rock rimasto quasi inalterato anche
negli anni settanta, ottanta e novanta. In questi ultimi anni molti
chitarristi Indie, o in cerca di sonorità nuove, utilizzano spesso modelli di
Fender ritenuti "minori" quali Jazzmaster, Jaguar e altri. Utilizzata in
maniera minore nel jazz, in cui si preferiscono spesso modelli semiacustici.
In particolare, il suo modello di punta, Stratocaster introdusse una serie di
importanti innovazioni, tanto che alcuni la considerano la chitarra più
influente mai prodotta. Molti chitarristi, infatti, come Jimi Hendrix, Eric
Clapton o John Mayer hanno utilizzato o utilizzano chitarre Fender, per lo più
Stratocaster. Sia di Mayer che di Clapton sono in vendita copie delle chitarre
da loro usate (Stratocaster) su cui è stampata la loro firma.

Concorrente diretta di Fender è Gibson, marca che produce chitarre largamente
utilizzate in tutti i generi, dal jazz (in cui è da sempre leader), al blues,
ai generi più duri come ad esempio l'hard rock (vedi AC/DC e Slash).
Caratteristica principale di queste chitarre è soprattutto l'utilizzo dei
pickup humbucker e di legni particolarmente pesanti. I modelli principali
"solid body" della Gibson sono la Les Paul, la SG o "diavoletto", la Flying V,
la Explorer e la Firebird. Particolarmente noti sono anche alcuni modelli
"hollow body" come la L-5 e la ES-175 e "semi-hollow" come la ES 335. La
Gibson è nota anche per molti modelli di chitarra acustica quale le J45, la
Hummingbird e altre.

Come Fender, anche Gibson ha acquisito altri marchi di chitarre. La Epiphone,
ad esempio, è stata acquisita dalla Gibson negli anni sessanta proprio per
limitare la concorrenza. In questi ultimi anni Epiphone fabbrica molti
strumenti simili ai modelli Gibson ma in forma più economica. Si ricorda però
che i Beatles hanno usato spesso modelli Epiphone che in quegli anni erano
strumenti di notevole qualità. Modello di punta Epiphone è la Les Paul.
Inoltre Epiphone continua a produrre modelli originali di chitarra di propria
iniziativa, come la celebre Casino o la Epiphone Wilshire.

Un'altra marca molto apprezzata è la Paul Reed Smith, (abbreviata spesso in
PRS), con un sound molto versatile e adatto a numerosi generi musicali (dal
blues rock, fino al metal). PRS è un marchio, in fondo, nuovo sul mercato ma è
riuscito ad affermarsi ed a crearsi una nicchia di mercato molto interessante.
Il chitarrista messicano Carlos Santana è stato, forse, il primo grande
professionista ad usare chitarre PRS e a portarle di fronte al grande
pubblico.

Di notevole pregio sono anche la ESP Guitars, anch'essa produttrice di
numerosi modelli, adatti soprattutto ai generi più "estremi" (Metallica,
Slayer), il marchio giapponese Ibanez, che produce molti modelli di chitarre,
di tutti i livelli, spesso utilizzate dai "virtuosi" o _shredder_ (ad esempio
Steve Vai, Joe Satriani, ecc.,) ma produce anche chitarre adatte a blues come
ad esempio il modello George Benson.

Dean Guitars produce chitarre tradizionalmente utilizzate per il genere metal
(vedi Pantera, Megadeth, Gwar, Michael Angelo Batio). Ma non solo, la Dean è
nota anche per chitarre utilizzate da artisti che, seppure in ambito hard
rock, hanno radici più blues (vedi ZZ Top).

Altri progetti

