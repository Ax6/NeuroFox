**Gulangyu** (鼓浪嶼T, 鼓浪屿S, _Gǔlàngyǔ_P; nota anche come **Kulangsu** ) è
un'isola costiera di circa 2 km² situata a sud-ovest di Xiamen (distretto di
Siming), nella provincia cinese del Fujian.

Passata sotto controllo europeo nel 1842, a seguito del Trattato di Nanchino,
ha conservato numerosi edifici in stile coloniale che, insieme alle spiagge,
la rendono una frequentatissima meta turistica. Nel 2017 è stata inserita
nella lista dei patrimoni dell'umanità dell'UNESCO[1].

Raggiungibile da Xiamen in 5 minuti di traghetto, ha una popolazione di circa
20 000 abitanti. Sull'isola si parla la lingua amoy dell'hokkien.

Non è permessa la circolazione di veicoli (né a motore né biciclette)
sull'isola.

All'epoca della dinastia Song fu chiamata "isola della sabbia rotonda".

Nel 1662 fu il luogo di partenza della flotta guidata da Coxinga che permise
di liberare l'isola di Formosa dal dominio olandese.

Dopo la Prima guerra dell'oppio, a seguito del Trattato di Nanchino, nel 1842
divenne il primo insediamento internazionale sul suolo cinese, oltre a
Shanghai. Immadiatamente i residenti stranieri impostarono un'organizzazione
informale che sarebbe stata formalizzata dalle autorità cinesi solo nel maggio
1902. Nel corso del tempo 13 stati, tra cui Regno Unito, Francia, Paesi Bassi
e Giappone, usufruirono dei privilegi dell'extraterritorialità dell'isola e
parteciparono al Consiglio Municipale di Kulangsu, che amministrava
l'insediamento. Gli edifici costruiti nel periodo dell'insediamento
internazionale testimoniano della fusione di diversi stili architettonici che
si è realizzata sull'isola tra quelli portati dagli europei (da quello
vittoriano a quello coloniale all'Art déco e allo stile modernista) e quelli
locali, in quello che viene definito "stile _Amoy Deco_ ".

Nel 1942 l'isola fu occupata dai Giapponesi che la tennero fino alla fine
della Seconda Guerra mondiale.

Altri progetti

  

