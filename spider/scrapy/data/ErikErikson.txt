**Erik Homburger Erikson** (Francoforte sul Meno, 15 giugno 1902 – Harwich, 12
maggio 1994) è stato uno psicologo e psicoanalista tedesco naturalizzato
statunitense.

La sua figura ha assunto particolare rilievo per aver inserito i problemi
della psicoanalisi infantile in un contesto di ricerche antropologiche e
sociologiche.

Si formò a Vienna sotto la guida di Anna Freud ed August Aichhorn. Emigrato
negli Stati Uniti nel 1933, ha svolto la sua attività di insegnamento e di
ricerca in alcune delle più illustri università americane, come Harvard, Yale,
Berkley ed il Massachusetts Institute of Technology.

Molto nota è la sua rielaborazione dei processi di sviluppo individuale che,
partendo da una matrice psicoanalitica classica, evolvono in direzione
dell'analisi delle 8 fasi (ciascuna legata ad un tipo di conflitto bipolare)
che caratterizzano l'intero ciclo di vita (Life-Span Developmental
Psychology). Il passaggio allo stadio successivo avviene ogni volta che
l'individuo, nell'interazione con la realtà esterna, riesce a superare una
"crisi evolutiva" e attraverso questi stadi di sviluppo realizza l'integrità
dell'Io.

Le sue teorie hanno rappresentato un'importante tappa nell'espansione della
teorizzazione psicoanalitica, nell'ottica del riconoscimento del dinamismo
intrinseco anche ai periodi di vita adulta e senile (e che quindi non si ferma
- come processualità dinamica - al raggiungimento dell'età adulta, come invece
era teorizzato nei primi contributi psicoanalitici). Il suo modello ebbe molta
fortuna sia negli Stati Uniti che nel resto del mondo.

Rifacendosi al linguaggio dell'embriologia, Erikson considera che ogni
elemento della persona sia già presente prima che compaia il suo critico e
decisivo tempo di emersione.

A partire dalle fasi di sviluppo psico-sessuale di Sigmund Freud, Erikson
individua otto stadi di sviluppo psicosociale, ciascuna caratterizzata da una
precisa crisi psicosociale:

Pur essendo un cammino "a tappe", il ciclo di vita viene inteso da Erikson
come un _continuum_. Nello sviluppo, infatti, è importante il concetto di
_crisi_ intesa in maniera positiva; è questa, infatti, la scelta effettuata
per risolvere la problematica evolutiva. La persona quindi riemerge con un
accresciuto senso di unità interiore: gli elementi negativi non vengono
cancellati ma vengono ampiamente superati.

Altri progetti

