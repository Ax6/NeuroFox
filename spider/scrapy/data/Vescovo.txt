Il **vescovo** è il responsabile (pastore) in alcune chiese cristiane di una
diocesi e, nel cattolicesimo, nell'ortodossia, nell'anglicanesimo e in tutte
le chiese che credono nell'episcopato storico, è considerato un successore
degli apostoli.

La parola viene dal greco _επίσκοπος_ ( _epìscopos_ ), che significa
"supervisore", "sorvegliante". Alcune chiese cristiane usano tale traduzione
invece della traslitterazione (episcopos) della parola greca, in
corrispondenza di un servizio simile a quello dei vescovi cattolici.[ _non
chiaro_ ]

Nell'antica Grecia questo termine veniva utilizzato per indicare uno
_scolarca_ , o direttore di un'accademia, poiché spesso aveva funzioni di
sorveglianza. Si è evoluto nel tempo coincidendo con la figura del dirigente
tecnico, o _tecnarca_ , come nella gerarchia dei filomati, mentre è rimasto
invariato nell'assetto religioso delle varie chiese.[ _senza fonte_ ]

I vescovi cattolici godono dell'appellativo di "Eccellenza Reverendissima",
mentre i patriarchi (cattolici di rito orientale e ortodossi) quello di
"beatitudine".

L'episcopato è uno dei ministeri citati nel Nuovo Testamento, in particolare
nelle lettere di Paolo, seppur con differenze rispetto a quello sviluppatosi
con il tempo nelle chiese di tradizione episcopale (che riconoscono cioè
l'autorità dei vescovi come successori degli apostoli).[1]

Nei primi secoli del cristianesimo il suo ruolo cominciò invece a delinearsi
come quello di guida delle chiese locali: nel III secolo abbiamo la presenza
di importanti comunità cristiane di fondazione apostolica guidate da vescovi
(come a Lione o ad Antiochia). Nel IV secolo sono vescovi molti dei padri
della Chiesa: Ambrogio a Milano, Agostino a Ippona, Cirillo a Gerusalemme,
Atanasio ad Alessandria.

Nel IV secolo Costantino dette inoltre ai vescovi lo "status" di funzionari
dello Stato romano, attribuendosi lui stesso il titolo di "supervisore/vescovo
per gli affari esterni alla chiesa cristiana". Fu lo stesso imperatore
Costantino a convocare e presiedere il primo concilio ecumenico della storia,
quello di Nicea del 325.

Il ruolo di funzionari venne mantenuto anche dopo la caduta dell'Impero romano
d'Occidente in età feudale, spesso anche per motivi pratici: i vescovi,
essendo sacerdoti, avevano l'obbligo del celibato e non potevano pertanto
avere figli legittimi che potessero pretendere un'eredità del feudo. Questo
avvenne nella maggior parte dei paesi a maggioranza ortodossa (come Romania,
Grecia, Bulgaria, ...), nel Regno di Franconia, nel Sacro Romano Impero di
Carlo Magno (con il ruolo dei vescovi-conti), nei paesi scandinavi (Danimarca,
Norvegia, Svezia) e in Islanda (così è avvenuto, in tempi più recenti, nella
Repubblica Popolare Cinese).

Tale situazione dettò nel corso della storia della Chiesa numerosi problemi,
soprattutto per quanto riguardava la facoltà di nominare i vescovi, contesa
tra imperatore e papato, fino a sfociare in uno scontro aperto nell'XI secolo,
in quella che viene definita lotta per le investiture.

Un caso particolare di _diocesi nullius_ (ovvero territorio non facente capo
ad alcuna diocesi) dove il capo di Stato nominava i vescovi e aveva anche una
grande influenza sulla nomina del Patriarca era quella di Venezia o di San
Marco, retta da un Doge con prerogative vescovili, che, a seguito della
traslazione delle spoglie dell'apostolo Marco da Alessandria d'Egitto a
Venezia nel IX secolo, diede al _princeps Ducatus Venetus_ l'assoluta
autonomia di nomina vescovile nella sua diocesi per tutta la durata della
Serenissima Repubblica, competendo in prestigio con la stessa sede romana.

Il ruolo dei vescovi venne messo in discussione nel XVI secolo da parte delle
chiese riformate, che non accettavano l'ordine sacro e non ritenevano che
l'episcopato facesse parte della costituzione divina della Chiesa.

In ambito cattolico, questa concezione venne condannata dal Concilio di
Trento, che ribadì invece la dottrina secondo cui i vescovi sono i successori
degli apostoli e il loro ruolo è istituito da Gesù Cristo; il concilio emanò
inoltre alcuni decreti disciplinari per contrastare la pratica che considerava
il vescovo un uomo di potere: per la prima volta, la rendita dei benefici
ecclesiastici venne connessa alla residenza nella diocesi di appartenente e
venne ribadita la preminenza del ruolo pastorale del vescovo rispetto a quello
politico e istituzionale.

Nel cattolicesimo l'episcopato è il terzo e il più alto tra i gradi in cui è
suddiviso il sacramento dell'Ordine. Gli altri due sono, in ordine di
successione, il diaconato e il presbiterato (sacerdoti).[2]

Come detto, i vescovi sarebbero i successori degli apostoli[3] sia dal punto
di vista pastorale sia sacramentale: gli apostoli, ricevuto lo Spirito Santo
nella Pentecoste (Atti 1,8; 2,4; Giovanni 20,22-23), lo hanno trasmesso ai
loro successori con l'imposizione delle mani ed esso è stato trasmesso fino a
oggi nell'ordinazione episcopale[2] (questo concetto teologico è chiamato
successione apostolica).

Pertanto, i Cardinali e il Sommo Pontefice sono vescovi, sia dal punto di
vista teologico che sacramentale. Infatti, "Vescovo di Roma" è uno degli
appellativi propri del Papa.  
La distinzione rispetto agli altri vescovi è individuata nell'abito del
diritto canonico, riguardo all'importanza della diocesi amministrata, per
estensione geografica e per numero di fedeli residenti, e agli organi
collegiali di appartenenza.

La chiesa-edificio da cui un vescovo esercita il suo magistero è detta
cattedrale.

Nella Chiesa delle origini, il vescovo veniva scelto con l'intervento del
clero e del popolo, che potevano testimoniare i meriti del candidato. Nel
Medioevo il diritto di elezione era esercitato generalmente dal capitolo
cattedrale. Ma successivamente, in epoche diverse per ogni diocesi, i diritti
di elezione dei vescovi furono esercitati direttamente dalla Santa Sede, che
in alcune occasioni concesse a sovrani cattolici il diritto di nomina o di
presentazione. Solo con il codice del 1917 si arriva ad affermare solennemente
che il vescovo deve essere nominato dal papa, o comunque il diritto del papa
di confermare i vescovi legittimamente eletti.[4] Ancora oggi la Santa Sede
riconosce i privilegi tradizionali esercitati da alcuni capitoli e alcuni capi
di Stato nella nomina dei vescovi.[5]

Attualmente è previsto che almeno ogni tre anni i vescovi di una provincia
ecclesiastica, o le conferenze episcopali, inviino alla Santa Sede un elenco
di sacerdoti adatti all'episcopato. In ogni caso, ogni qualvolta viene
nominato un vescovo, il legato pontificio è tenuto a comunicare alla Santa
Sede, insieme al suo parere, anche quello del metropolita e dei vescovi
suffraganei della provincia alla quale appartiene il candidato.[6]

Per l'elevazione all'episcopato si richiede che il candidato:[7]

Il rito dell'ordinazione episcopale prevede l'imposizione delle mani da parte
di un vescovo consacrante (solitamente insieme ad altri due vescovi co-
consacranti[8]) e la consegna del Vangelo, dell'anello, della mitra e del
pastorale. La consegna del Vangelo indica il dovere di annunciare la Parola di
Dio, l'anello è simbolo della fedeltà all'impegno e al servizio episcopale, la
mitra (o mitria) è un richiamo allo splendore della santità alla quale il
vescovo deve aspirare, il pastorale è un riferimento al ministero di pastore
che il vescovo assume con la sua nomina.

L'ordinazione episcopale viene sempre effettuata su un permesso espresso dalla
Santa Sede, ma può essere valida (anche se non legittima) anche in contrasto
con questa disposizione, purché il consacrante sia un vescovo. Il vescovo che
consacri un altro vescovo senza mandato pontificio incorre tuttavia nella
scomunica _latae sententiae_ prevista dal Codice di Diritto Canonico.[9] Nei
tempi moderni gli ordinanti sono di solito tre vescovi. In tempi recenti,
hanno suscitato clamore l'ordinazione di quattro vescovi senza le dovute
lettere pontificie da parte di mons. Marcel Lefebvre nel 1988 e, nel 2006, da
parte di mons. Emmanuel Milingo.[10]

Molti teologi criticano l'attuale modalità di nomina dei vescovi da parte
della Santa Sede e chiedono un ritorno all'elezione dei vescovi da parte delle
chiese nazionali.[ _senza fonte_ ]

Il Codice di diritto canonico precisa che:

«I Vescovi, che per divina istituzione sono successori degli apostoli,
mediante lo Spirito Santo che è stato loro donato, sono costituiti Pastori
della Chiesa, perché siano anch'essi maestri di dottrina, sacerdoti del sacro
culto e ministri del governo»

Secondo questo testo, e secondo le linee comuni della teologia, il ministero o
servizio del vescovo si sviluppa lungo tre direttrici, partendo dalle tre
caratteristiche di Cristo (profezia, sacerdozio, regalità). Si distinguono tre
_munera_ , ossia uffici propri del vescovo:

Oltre alle insegne episcopali ricevute durante la consacrazione (anello, mitra
e pastorale) e ai paramenti propri del presbitero, durante i vari riti
liturgici il vescovo indossa la croce pettorale, solitamente in metallo e
affrancata a una catena o cordiglio di colore verde/oro e lo zucchetto di
colore paonazzo. Nei pontificali il vescovo presidente indossa sotto la casula
o pianeta anche la dalmatica. Se il vescovo è insignito del titolo di
arcivescovo metropolita (cioè è a capo di una metropolia, una circoscrizione
ecclesiastica comprendente più diocesi) indossa, sopra la casula, il pallio,
che esprime il legame con il pontefice romano.

In occasione di visite pastorali o se assiste (ovvero non prende parte diretta
alla celebrazione) a riti religiosi, il vescovo indossa l'abito corale, mentre
ordinariamente indossa l'abito piano.

Benché dal punto di vista sacramentale tutti i vescovi abbiano le stesse
attribuzioni, anche tra i vescovi esiste una gerarchia: il grado più alto è
quello di patriarca, a cui segue, nelle chiese cattoliche orientali, quello di
arcivescovo maggiore; quindi gli arcivescovi metropoliti, che sono i vescovi a
capo delle arcidiocesi metropolitane, sedi principali di una provincia
ecclesiastica composta, oltre alla sede metropolitana, da una o più diocesi
suffraganee.

L'arcivescovo metropolita, oltre agli abiti episcopali comuni a tutti i
vescovi, indossa il pallio che gli è proprio. Il pallio e il pastorale possono
essere portati solo nel proprio ambito di giurisdizione. C'è inoltre da
precisare che alcune sedi suffraganee sono comunque "arcidiocesi", non
metropolitane. Il vescovo di tale sede suffraganea è dunque arcivescovo, senza
essere metropolita e senza indossare il pallio.

Anticamente il primate, cioè un arcivescovo a capo di una Chiesa nazionale
cattolica (o autocefala per gli Ortodossi) era uso portare il "razionale", che
lo distingueva dal resto dei metropoliti, ed era una specie di pallio fregiato
a forma più circolare, oppure a Y; vi sono alcune arcidiocesi nel Nord Europa
in cui è ancora oggi in uso, ad esempio Paderborn in Germania e Cracovia in
Polonia. Vi sono poi gli arcivescovi, che possono essere a capo di una
arcidiocesi metropolitana (metropolita), o di un'arcidiocesi soppressa o
ancora _ad personam_.

In una diocesi grande possono anche essere nominati vescovi ausiliari per
aiutare il vescovo titolare. Se hanno diritto di successione vengono chiamati
coadiutori, e succedono alla cattedra del vescovo titolare.

Ad alcuni vescovi (anche latini) è attribuito il titolo di "esarca" in
riconoscimento di un'autorità più ampia, o di una tradizione illustre della
propria sede episcopale.

L'ordine episcopale ha un carattere collegiale: i vescovi sono tenuti a
lavorare in comunione tra loro e con il vescovo di Roma (il papa) in
particolare. L'insieme di tutti i vescovi prende il nome di Collegio
episcopale di cui il pontefice è il capo.[11]

Il collegio episcopale esercita la sua potestà in modo solenne durante i
concili ecumenici, riunioni nelle quali tutti i vescovi della Chiesa sono
chiamati per trattare temi di fede e di morale.[11] Tali concili sono comunque
sottomessi all'autorità del Vescovo di Roma.[12]

A livello locale i vescovi sono organizzati in conferenze episcopali su base
nazionale. Le cariche della conferenza episcopale sono elettive e a scadenza
determinata.[13] Tutti i vescovi della Chiesa Cattolica partecipano di diritto
ai Sinodi, ai Concili (ecumenici, e non) e alla Conferenza episcopale
nazionale della rispettiva diocesi di appartenenza; invece, soltanto i vescovi
che il Vicario di Cristo in terra ha nominato cardinali, sono membri del
Collegio cardinalizio. Il Collegio cardinalizio coincide a sua volta con il
Conclave che ha il compito di eleggere il papa (con l'unica esclusione dei
cardinali che abbiano compiuto l'ottantesimo anno di età).

Nelle Chiese cristiane orientali (ortodosse, e 23 Chiese cattoliche), il Santo
Sinodo rappresenta la più alta autorità ed organo deliberativo in materia di
governo, di giudizio e di fede, che elegge il Patriarca o il primate della
Chiesa.  
Per quanto riguarda le 23 Chiese cattoliche di rito orientale (che sono tutte
Chiese _sui iuris_ ), il Codice dei canoni delle Chiese orientali è stato il
primo codice di diritto canonico comune, promulgato da papa Giovanni Paolo II
nel 1990. All'interno del Santo Sinodo, esso ha istituito un sinodo
patriarcale permanente della Chiesa, formato dal patriarca e da quattro
vescovi in carica per cinque anni, e ha disciplinato nello stesso tempo la
convocazione del Santo Sinodo (di tutti i vescovi) che da allora ha luogo per
alcune materie specifiche, ovvero su richiesta di un terzo dei vescovi oppure
del sinodo patriarcale.

I vescovi e gli arcivescovi cattolici hanno diritto al trattamento di
"eccellenza reverendissima", mentre ai patriarchi (termine che significa, in
greco, "primo padre") cattolici di rito orientale spetta quello di
_beatitudine_ , trattamento che è riservato anche al patriarca di Gerusalemme
dei Latini. Ai cardinali spetta il trattamento di "eminenza" .

Nella Chiesa ortodossa di rito bizantino e nelle Chiese orientali non
bizantine si segue un'altra tradizione: i patriarchi ortodossi più importanti
(ad esempio Costantinopoli, Antiochia, Alessandria, Gerusalemme, Mosca) godono
del trattamento di "Santità" (che nella Chiesa latina è riservato al papa); i
primati (cioè arcivescovi a capo) di Chiese ortodosse autocefale o autonome
hanno pure il trattamento di "beatitudine", mentre agli arcivescovi in genere,
sia metropoliti sia non metropoliti spetta il trattamento di "eminenza", che
li distingue dai vescovi[ _senza fonte_ ].

Vi sono poi usanze locali tradizionali e antichissime: ad esempio, si usa in
Grecia l'appellativo di kyrios ( _signore_ ), che in slavo-russo diviene
_vladika_ , e che indica il vescovo; oppure addirittura l'usanza più vicina
all'epoca apostolica di indicare il vescovo come _il Santo_ (ad esempio: «il
Santo di Smirne», o «il Santo di Atene», «il Santo di Antiochia», ecc. con il
solo nome del vescovo e non il cognome, poiché egli era conosciuto da tutti).
Infatti le lettere apostoliche (come quelle di Paolo di Tarso), oppure la
stessa Apocalisse giovannea, cominciavano spesso con questa formula
codificata: "Al Santo che sta nella città di..." o "ai Santi che sono in..." e
spesso finiva con i saluti "ai Santi e ai fratelli in Cristo" per indicare i
vescovi e presbiteri a capo delle Chiese sorelle.

Un altro trattamento particolare è riservato al Patriarca della Chiesa armena
(una delle Chiese più antiche) chiamato «Catholicos degli Armeni»; infatti le
Chiese d'Oriente si sono ritenute cattoliche (nel senso di "universali") da
sempre, recitando il Credo nella liturgia ( _[Credo] in Unam Sanctam,
Catholicam et Apostolicam Ecclesiam_ ).

Infine il Patriarca di Alessandria, oltre ad avere il titolo di Tredicesimo
Apostolo e di giudice universale, portava, circa duecento anni prima del
vescovo di Roma, il titolo di "papa" ( _papas_ ), che significa “Padre”, come
anche il termine patriarca.

Secondo l'ecclesiologia vetero-cattolica, quella di vescovo è la più alta
carica nella Chiesa, ed è legata a una realtà diocesana esistente. Questo
principio è espresso dalla chiesa primitiva e ribadito da Urs Küry con le
parole: _sine episcopo nulla Ecclesia, nullus episcopus sine ecclesia_ (non
c'è chiesa senza un vescovo, non c'è vescovo senza una chiesa). Pertanto nelle
Chiese vetero-cattoliche non ci sono vescovi ausiliari, se non in rari casi
(ad esempio malattia grave o età avanzata del vescovo in carica).

Precondizione per l'ordinazione episcopale è che il candidato all'episcopato
sia stato consacrato diacono e presbitero già prima della consacrazione
(l'Ordine ricevuto in altre Chiese cattoliche è riconosciuto e quindi non può
essere ripetuto). Bisogna rispettare le seguenti operazioni:

Caratteristica di un vescovo vetero-cattolico è, quindi, di essere sia eletto
sia consacrato. Quando manchi il primo passo (come nel caso dei vescovi
vaganti), la validità della consacrazione è dubbia. Tuttavia, se il
consacrando è validamente eletto, mentre la consacrazione non è ancora stata
effettuata, costui può già - quando l'ordinamento della sua Chiesa locale lo
consenta - esercitare le funzioni episcopali che non richiedono l'ordinazione
episcopale in qualità di "vescovo eletto".

Le Chiese vetero-cattoliche sono Chiese locali autonome. Così, l'Arcivescovo
di Utrecht, che è al contempo presidente della Conferenza episcopale vetero-
cattolica internazionale dell'Unione di Utrecht in quanto titolare della più
antica sede episcopale, detiene il primato d'onore ma non ha poteri
giurisdizionali di là dalla sua diocesi.

Il ritiro del vescovo e l'età massima sono regolamentati a livello nazionale.
In Germania e in Svizzera, per esempio, l'età massima è di 70 anni, dopo di
che un vescovo dovrebbe andare in pensione. Anche successivamente alle
dimissioni egli può esercitare nella liturgia funzioni episcopali, mentre la
guida della diocesi rimane unicamente al suo successore.

Le insegne di un vescovo vetero-cattolico sono simili a quelle di un vescovo
cattolico romano: mitra, pastorale, anello e croce pettorale. A causa dello
scisma da Roma, gli arcivescovi di Utrecht dal 1723 non portano il pallio.

Secondo la tradizione patristica, rimangono riservati al vescovo consacrato la
consacrazione degli oli sacri, la consacrazione di chiese e altari e i
Sacramento della Confermazione e dell'Ordine.[14] Qualora sia presente in una
celebrazione, di solito è guida della Messa e di qualsiasi altra
amministrazione di sacramenti, anche non espressamente a lui riservati. Un
vescovo vetero-cattolico può amministrare atti di culto (ad esempio battesimi,
matrimoni, unzione degli infermi, funerali) in tutte le comunità della sua
diocesi per motivi pastorali.

In alcune chiese vetero-cattoliche, l'esclusione delle donne dal triplice
ministero ordinato è stato abolito con decisioni sinodali, e pertanto le donne
saranno ammesse agli ordini sacri.

Nella Riforma protestante l'episcopato, come il sacerdozio, non è considerato
istituito da Cristo né come una prosecuzione del ministero apostolico, in
quanto la successione apostolica è garantita dalla retta predicazione, cioè
conforme all'insegnamento degli apostoli.

Alcune chiese protestanti come le chiese episcopali mantengono la figura del
vescovo, senza valore sacramentale, ma con un ruolo istituzionale o
amministrativo. Altre invece che non hanno vescovi sono dette presbiteriane,
intendendo con ciò che mantengono unicamente il servizio dei presbiteri.

Altri progetti

