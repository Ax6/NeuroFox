_**Avanguardia**_ è una rivista mensile nazionale politico-culturale della
destra radicale italiana.

Nasce nel 1984 come bollettino interno del Fronte della Gioventù provinciale
di Trapani. Nel 1986 dà vita al centro librario "Knut Hamsun", una libreria di
vendita per corrispondenza dei testi caratterizzanti della destra radicale
neofascista. Si distingue da subito come espressione dell'area sociale e di
'sinistra' facente capo alla c.d. corrente "rautiana" del MSI.

A partire dal 1991 ha inizio un progressivo distacco dal partito, culminato
nell'espulsione di Leonardo Fonte, già allora direttore responsabile del
bollettino. La testata inizia così un percorso autonomo che si concretizzerà,
nel 1992, nella costituzione della "Comunità politica di Avanguardia". Dopo
una iniziale vicinanza anche operativa con l'area dell'estrema destra
'movimentista' egemonizzata dal movimento 'skinheads', ne prende
progressivamente le distanze venendone a sua volta emarginata per le nette
posizioni di appoggio e sostegno al nascente movimento dell'islamismo radicale
e, in particolare, della repubblica islamica iraniana. [1]. È stato diretto
fin dalla fondazione da Leonardo Fonte, che dal 1991 ne è diventato anche
editore. La rivista è iscritta nel Registro Nazionale della Stampa dal
1996[2].

Nel 2002 i vertici del periodico sono stati indagati dalla Procura della
repubblica di Trapani per "apologia di fascismo". L'indagine nel 2004 si è
estesa ad altre città del Nord Italia[3][4]. Nel 2010 il tribunale di Trapani
ha condannato in primo grado Fonte a dieci mesi di reclusione e 5 redattori a
tre mesi "per avere diffuso idee di discriminazione razziale nei confronti
dello Stato d’Israele[5]. Nel corso del tempo le posizioni e la linea politica
della rivista si connotano sempre più come decisamente eretiche nel panorama
della Destra radicale italiana; in particolare, vengono rimarcati il rifiuto
al supporto di qualsiasi campagna di contrasto al fenomeno dell'immigrazione
extraeuropea, la vicinanza alla rivoluzione islamica iraniana che sfocerà
nella elaborazione del "progetto politico-culturale 'Eurasia-Islam'" e i toni
fortemente critici e talvolta sprezzanti nei confronti dell'ambiente
neofascista italiano del dopoguerra, accusato di collusione e complicità con
gli apparati militari e di polizia dello Stato e della NATO durante la
stagione della "strategia della tensione". Tale polemica, spesso violenta, ha
determinato un suo progressivo isolamento (e autoisolamento) dalla destra
neofascista italiana.

Ha svolto anche attività editoriale pubblicando il romanzo di Giuseppe Lo
Presti _L'Indominio della discordanza_[6], _Camerati addio_ di Vincenzo
Vinciguerra.[7], e le ristampe di _Waffen SS_ e "Hitler per mille anni" di
Léon Degrelle[8].

