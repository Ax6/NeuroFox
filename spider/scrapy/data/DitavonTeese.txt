**Dita von Teese** , pseudonimo di **Heather Renée Sweet** (Rochester, 28
settembre 1972), è una modella statunitense e show girl del _burlesque_
specializzata in performance fetish softcore.

Definita _The Queen of Neo Burlesque,_ è nota per aver riportato in auge il
genere del burlesque negli anni duemila.[1] Ha scelto il nome d'arte Dita per
omaggiare l'attrice tedesca degli anni venti Dita Parlo. Il cognome Von Teese
le è stato affibbiato dalla rivista _Playboy_ nel 2002, in quanto necessitava
di un cognome per apparire in copertina. Dita scelse dall'elenco telefonico il
cognome "Von Treese", ma per errore venne stampato "Von Teese".

Nata a Rochester, nel Michigan, da una famiglia di origini inglesi, scozzesi,
armene e tedesche[2][3], figlia di un'estetista e di un operaio, sviluppa fin
da piccola una particolare passione, influenzata dalla madre, per il cinema e
i musical in Technicolor degli anni quaranta. Affascinata dalla Old Hollywood,
Dita inizia a immedesimarsi nelle sue dive preferite facendo spesso uso di
abbigliamento _retró_. Iniziò a praticare danza classica, e la sua prima
aspirazione fu quella di diventare ballerina. In seguito si servirà di questa
preparazione nei suoi spettacoli di genere _burlesque_ , ballando _en pointe_.

A dodici anni si trasferì nella Contea di Orange, in California, con i
genitori e le due sorelle. Da adolescente, la madre la portò a comprare il suo
primo reggiseno, di semplice cotone bianco, e le diede un uovo di plastica
contenente dei collant color carne. Incredibilmente delusa, iniziò a pensare
di trovarsi un lavoro per poter comprare la lingerie che sognava: lei avrebbe
desiderato vestiti con merletti e calze simili a quelle viste dalle sue
attrici preferite e nelle riviste di _Playboy_ del padre.

A quindici anni iniziò a lavorare in un negozio di biancheria intima come
commessa. Il lavoro le permetterà di comprarsi tutti i gingilli da lei
desiderati per esaltare la sua femminilità. La passione per i vestiti vintage
la porta a specializzare il suo studio al College in _storia della moda_ ,
abbandonata l'idea di diventare una ballerina, Dita voleva diventare
costumista per spettacoli e cinema.

La sua carriera come _stripper_ iniziò in un locale di spogliarello, a
diciannove anni, dove si distinse per classe e originalità. Amava creare
numeri ispirandosi allo stile degli anni Quaranta che ammirava
particolarmente: capelli acconciati ad alveare, guanti fino al gomito,
corsetti e giarrettiere; ciò confondeva e affascinava la clientela. Ad inizio
carriera partecipò anche ad alcuni film softcore, come _Romancing Sara_ e
_Matter of Trust_ (con lo pseudonimo di _Heather Sweet_ ), oltre a due film
hardcore a tematica lesbo/fetish diretti da Andrew Blake ( _Pin Ups 2_ e
_Decadence_ ).

Se l'eleganza delle sue performance traggono spunto da bellezze d'epoca come
Gypsy Rose Lee e Betty Grable, la sua immagine è dichiaratamente ispirata a
Bettie Page. Dita infatti è una bionda naturale dai lineamenti teneri, ma ciò
era molto lontano da come in realtà voleva apparire. Così, in un mondo
popolato da riviste che propongono bellezze statuarie dalla chioma bionda e la
pelle dorata, Dita si è tinta i capelli di nero corvino, si è scurita le
sopracciglia, mantiene una pelle bianchissima e si dipinge le labbra di rosso
scarlatto.

Dita (alta all'incirca 1,67 m) spicca tra tante e inizia a lavorare come
modella per riviste di genere fetish. Ma non solo i feticisti e gli amanti del
latex iniziano ad apprezzare la sua alternativa bellezza, e in poco tempo Dita
diventa una delle muse ispiratrici di molti artisti. Tra gli artisti in
questione, non si può non citare uno dei più esclusivi shoes-designer
francesi, Christian Louboutin, che ormai, grande amico della Von Teese, le
disegna e le personalizza le scarpe per ogni suo spettacolo.

Nel 1999, nel 2001 e nel dicembre 2002 ha posato per la rivista statunitense
_Playboy_ , copertina che la rende nota in tutti gli Stati Uniti, oltre ad
essere apparsa sulle copertine di _Marquis_ e _Bizarre_ , le più grandi e
famose riviste di genere fetish. Nel 2005 ha posato per la campagna di
Vivienne Westwood insieme al marito Marilyn Manson, ha sfilato per Moschino e
Jean-Paul Gaultier ed ha fatto da testimonial per i brand di lingerie Agent
Provocateur e Frederick's of Hollywood. Nel 2006 ha pubblicato un album
fotografico a "doppia faccia" intitolato _Burlesque and the Art of the Teese_
/ _Fetish and the Art of the Teese_.

Dita si esibisce in locali e per eventi del tutto esclusivi, come ai _Fashion
Week's Party_ delle più grandi città, e al _Crazy Horse_ di Parigi e di Las
Vegas. Durante il Festival di Cannes 2007 ha preso parte al gala di
beneficenza per la lotta contro l'AIDS (Amfar's Cinema Against Aids),
sfoderando come esibizione il _lipteese_ , uno _strip_ a cavallo di un
rossetto gigante firmato MAC Cosmetics. Nel 2008 ha creato per Wonderbra una
linea d'intimo ispirata a se stessa e agli anni Quaranta-Cinquanta. Sempre nel
2008 è diventata testimonial per Cointreau, il famoso liquore all'arancia, che
le dedicherà il _CointreauTeese_ , un cocktail personalizzato alle note di
violetta.

A maggio 2009 si è esibita all'Eurofestival a Mosca accompagnando la canzone
proposta dalla Germania.[4] Nel febbraio 2010 è stata ospite al Festival di
Sanremo condotto da Antonella Clerici; per l'occasione si presentò sul palco
indossando nient'altro che diamanti, per un valore di 2,5 milioni di dollari.
A gennaio 2013 prende parte al video musicale _Disintegration_ prodotto dal
duo elettronico Monarchy e diretto dal regista Roy Raz, ad aprile 2013 a
quello di _Up in the Air_ dei Thirty Seconds to Mars e l'anno seguente a
quello di _Ugly Boy_ , dei Die Antwoord.[5]

Dita von Teese è divenuta nota anche per la sua relazione con la rockstar
shock rock Brian Warner, in arte Marilyn Manson, durata sette anni (dal 2000
al 2007), e che ha ispirato al cantante l'album _The Golden Age of Grotesque_.
Sposati nel dicembre 2005, il loro matrimonio si è concluso agli inizi del
2007. Il matrimonio, officiato dal regista Alejandro Jodorowsky, si era svolto
in perfetto stile gotico e abiti ottocenteschi in Irlanda in un castello della
contea di Tipperary.

In un'intervista rilasciata a _Playboy Italia_ n. 14 (aprile 2010), Dita von
Teese ha dichiarato, a proposito delle sue relazioni:

«In passato ho avuto relazioni con uomini che mi trattavano come fossi una
regina e allo stesso tempo trattavano tutti gli altri come fossero delle
nullità. All'inizio mi affascinava, mi faceva sentire lusingata, poi ho
scoperto che tutta questa maleducazione e mancanza di rispetto potevano anche
essere usate con me e non mi è piaciuto. Quindi ora preferisco circondarmi di
persone che hanno charme, eleganza e che conoscono le buone maniere.[6]»

Nel 2008 è stata testimonial per Altoids e nel 2011 per il brand di acqua
minerale Perrier.

Altri progetti

