I **cognomi sardi** sono l'insieme dei cognomi presenti in Sardegna.

Tra le più preziose fonti per lo studio dell'onomastica sarda antica sono da
citare i condaghi, registri amministrativi ecclesiastici del periodo giudicale
risalenti all'XI-XIII secolo e l' _Ultima Pax Sardiniae_ , trattato di pace
del 1388 tra Giovanni I di Aragona ed Eleonora d'Arborea, documenti in cui si
ritrova la maggioranza dei cognomi odierni, spesso scritti con una grafia
leggermente differente (es. _De Thori_ , oggi Dettori). Dalla metà del XVI
secolo, grazie all'istituzione dei _Quinque Libri_ , decisa al Concilio di
Trento[1], è possibile ricostruire la storia e l'evoluzione dei cognomi
generazione dopo generazione.

Gli attuali cognomi sardi ebbero origine nel basso medioevo. Buona parte dei
cognomi propriamente sardi deriva da toponimi (es. _Bitti_ , da Bitti o
_Onnis/Onni/_[2] _Fonnesu_ , da Fonni[3]), in particolare di antichi villaggi
(es. _Kerki_ , villaggio della curatoria della Nurra, cogn. odierno _Cherchi_
, o _Sogus_ , nella curatoria di Gippi, da cui _Desogus_[3]) oggi in larga
parte scomparsi (è noto l'abbandono di centinaia di centri abitati sardi
durante il XIV secolo[4], in concomitanza con la peste nera e la guerra sardo-
catalana), nomi di animali (es. _Porcu_ "maiale", _Piga_ "gazza", _Cadeddu_
"cucciolo di cane" etc.), soprannomi vezzeggiativi (es. _Pittau_
"Sebastiano"[5]) talvolta indicativi di un tratto personale (es. _Mannu_
"grande") o di un rapporto di filiazione (es. _Corbeddu_ , "figlio/-a di
Corbu"[5]), e in minor misura antroponimi (es. _Catte_ , _Marche_ "Marco"
etc.) o nomi di mestiere[3]; alcuni sono derivabili da forme riconducibili al
sostrato protosardo e talora già attestate come forme onomastiche in epigrafi
sarde di epoca romana.

Tra i cognomi sardi di origine esterna, la percentuale più rilevante (7% del
totale) è costituita da quelli corsi[6] o che indicano una possibile origine
còrsa (es. _Còssu_ , anticamente scritto _Corsu_ = Corso[7] o _Còssiga_ =
Corsica[8]); questi sono diffusi principalmente, ma non esclusivamente, nelle
aree corsofone della Gallura, dell'Anglona e del Sassarese. Un considerevole
flusso migratorio proveniente dall'altra sponda delle Bocche di Bonifacio si
verificò infatti sin dal medioevo e si esaurì solo nei primi decenni del XIX
secolo[9].

Relativamente comuni sono anche i cognomi originari della penisola italiana o
che indicano una possibile origine italiana (es. _Massa_ da Massa, _Pisanu/o_
da Pisa[3]), alcuni dei quali documentati a partire dal periodo giudicale; in
particolare, per quel periodo, cognomi liguri e toscani per via dei rapporti
politici e commerciali tra la Sardegna e le due repubbliche marinare di Genova
e Pisa; tra i più illustri e influenti per la storia della Sardegna si possono
citare i _Lacon-Massa_ ( _Obertenghi_ ), i _Doria_ , i _Visconti_ etc. Si
rileva inoltre la presenza di cognomi iberici od originari della penisola
iberica e provenienti nello specifico dalla Catalogna (es. _Aymerich_[10],
_Canelles_ , _Sanjust_[11] ecc.), giunti sull'isola durante il plurisecolare
periodo aragonese-spagnolo, per quanto non manchino casi di cognomi di origine
iberica financo illustri già attestati nei condaghi giudicali, ad esempio tal
_Iohanne Cadalanu_[12] ("Giovanni Catalano") o _de Maiorica_ (da Maiorca)[3],
o ancora la stessa famiglia giudicale arborense dei _De Serra Bas_ (in parte
discendente dai Cervera, _Visconti di Bas_ ).

In epigrafi romane di Sardegna talora appaiono onomastici che riprenderanno
vita in epoca medievale e/o moderna. Citiamo ad es.: _Torbenius Kariti_ (CIL,
X, 7876) che si riverbera nel medievale
_Torbenio/Torbeni/Torbini/Turbini/Dorbeni_ ; _Monioritinus_ (CIL, X, 7877),
riallacciabile al cognome _Moni/Monni_ ; _Baris/Barix_ e il medievale
_Barisone/Parisone_ ; _Valeria Amoccada_ all'odierno cognome _Mocco_ ;
_Ietoccor Torceri filius_ al medievale _Ithoccor_ e all'odierno
_Stoccoro_[13].

I venti cognomi più diffusi in Sardegna sono i seguenti:[14]

I dieci cognomi più diffusi nelle vecchie provincie sarde.

