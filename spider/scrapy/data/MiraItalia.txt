**Mira** ( _Mira_ in veneto[4][5]) è un comune italiano di 38 421 abitanti[2]
della città metropolitana di Venezia in Veneto. Si tratta di un comune sparso
in quanto la sede municipale è la frazione Mira Taglio.

Undicesimo comune veneto per numero di abitanti, sorge a ovest del comune di
Venezia con il quale condivide la frazione Malcontenta. In base alla Legge
Regionale n. 36 del 12/8/1993 il suo territorio rientra nell'area
metropolitana di Venezia.

L'area urbana, posta a metà strada tra Padova e Venezia, appartiene alla
Riviera del Brenta che si estende lungo il Naviglio del Brenta, costeggiato
dalla SR 11, sul quale si affacciano le Ville che i veneziani edificarono tra
il Cinquecento e il Settecento. Famose in particolare la villa palladiana "la
Malcontenta" nell'omonima frazione e Villa Widmann Foscari e le Barchesse di
villa Valmarana a Mira Porte.

A sud-est si estendono le barene, affacciate alla laguna di Venezia, un
ambiente costituito da un insieme di isolotti collegati da canali, le quali
costituiscono un terzo della superficie del comune. Il territorio comunale è
solcato da numerosi corsi d'acqua, oltre al Naviglio, sia naturali che
artificiali.

Nel 302 a.C. lo storico Tito Livio narra che una flotta spartana approdò in
una spiaggia dell'alto Adriatico: la costa era formata da sottili strisce di
sabbia, dietro le quali si trovavano delle lagune comunicanti direttamente con
il mare attraverso bocche di porto. Alle spalle dello specchio d'acqua videro
dei campi sui quali, in lontananza, si stagliavano dei colli e un fiume largo
e profondo che riversava le sue acque nelle lagune. La descrizione di questo
luogo sembra proprio essere la laguna di Venezia, il territorio mirese
caratterizzato dalla presenza del fiume Brenta. L'area mirese infatti nel II
secolo a.C. era percorsa dal delta del _Medoacus Maior_.

Anticamente la località fu chiamata Cazoxana o Cazzozana. Il significato
descriveva la sua posizione territoriale posta tra i boschi ed i pascoli. La
zona si estendeva nell'attuale Mira Vecchia, sito in cui nel Medio Evo c'era
un porto franco.Taluni asseriscono che il toponimo derivi da una torre di
avvistamento (in latino appunto _mira_ ) che serviva nella difesa del
territorio, ricollegandosi allora alla vicina Mirano.

Un vero e proprio centro abitato nasce però solo nel medioevo come porto
fluviale per i barcaioli che collegavano Venezia alla riviera del Brenta e
originariamente si chiamava _Cazoxana_. Il toponimo Mira, secondo un'altra
ipotesi, fu assunto in riferimento alla patria del patrono San Nicola, Myra
appunto. Il paese era abitato in prevalenza da barcaioli e pescatori. Non
esistevano molti ponti, perciò si utilizzavano imbarcazioni dette burchielli,
per il traghettamento di merci e persone. Due furono gli interventi che
favorirono lo sviluppo della zona. In ordine cronologico, nel 1491 si ha lo
spostamento dell'epicentro religioso da Mira Vecchia a Mira Porte, con la
costruzione della nuova chiesa dedicata a San Nicolò, nella posizione
attuale.[6]

Definita fin dalla fine del Trecento è la viabilità principale costituita dai
due assi che fiancheggiano il Naviglio. L'edificato si sviluppa in epoca
veneziana con la costruzione di numerose ville su entrambe le sponde, ad opera
della nobiltà proveniente dalla Serenissima che qui si spostava per
trascorrervi il periodo estivo. In particolare a Mira per molto tempo visse la
famiglia Corbelli che erano dei ricchi mercanti discendenti dagli antichi
Romani (Corbini) e fecero edificare la chiesa di San Nicolò (santo protettore
dei marinai e di Myra).

Tra il 1100 e il 1200 la città cambiò il nome di Caxozzana per assumere quello
di Mira in ricordo della città della Licia nell'Asia Minore, dove San Nicolò
fu Arcivescovo.

Sull'innesto tra il Naviglio ed il Serraglio sono state realizzate “le porte”
nel 1612, allo scopo di controllare il flusso d'acqua e consentire la
navigazione. Tale intervento diede impulso alle attività commerciali, grazie
anche agli sgravi dei dazi di cui Mira godeva. L'intervento conferì all'area
il nome di Mira Porte, che sostituì il precedente appellativo di Roncoduro.

A causa delle frequenti invasioni barbariche, la popolazione era stanca delle
scorrerie e delle distruzioni dei paesi. Dei giovani operosi si erano
riproposti di vivere la vita in cristianità ed in preghiera come san Benedetto
da Norcia. Fu questo lo spirito con cui fu deciso di costruire il monastero
con la chiesa dei Santi Ilario e Benedetto di Malcontenta-Moranzani. La
costruzione fu eretta nell’800 d.C. e fu donata ai Padri Benedettini di San
Servilio (isola di San Servolo a Venezia) che la intitolarono ai santi Ilario
e Benedetto e vi fondarono l'abbazia che raggiunse una rilevante importanza
storica e religiosa tanto da far decidere cinque dogi di Venezia di sceglierla
come luogo per la loro sepoltura.

Nel 1214 i monaci dell'abbazia di S. Ilario furono cacciati anche se tentarono
più volte di ritornarvi ma sempre temporaneamente. Ormai il monastero aveva
perso il suo antico splendore. Nel frattempo a causa dei vari tagli effettuati
nei fiumi, l'aria divenne nauseabonda ed irrespirabile sulle acque putride e
ristagnanti della laguna soprattutto in assenza del flusso e della corrente
dei fiumi che s'immettevano in laguna. Fu così che i monaci decisero di
abbandonare definitivamente l'abbazia–monastero ed il territorio circostante.

Le fonti storiche che attestano la denominazione di questa località iniziano
nel 994 con Rambaldo, conte di Treviso che riceve in dono dall'imperatore
Ottone III un _manso_ (un territorio abitato) , posto in località _Aureliaco_.
Successivamente fu definito , _Aurilagus, Auriglaco , Oriagus, Orlacus,
Orlagus, Orliacus_.[7] La località aveva assunto i connotati di un importante
centro agricolo e commerciale, collocato strategicamente sulle sponde del
fiume Brenta, ai confini con la Repubblica Serenissima, posto in un luogo
paludoso ai margini della laguna. La sua posizione strategica fu importante
per le operazioni belliche di terra e di mare. Oriago fu contesa tra Padova,
Treviso e Venezia. Degno di nota è la citazione della località nel V canto del
Purgatorio dell'opera letteraria la ”Divina Commedia” dove si narra la cattura
ed uccisione del nobile Jacopo del Cassero.

L'interpretazione etimologica più largamente condivisa dagli studiosi, lega il
significato del nome Gambarare alla natura del luogo, spesso descritto come
pescoso e ricco di gamberi. La presenza nel territorio di un approdo in epoca
alto medievale, suggerisce ad altri studiosi l'ipotesi che il nome Gambarare
derivi proprio dalla presenza delle “cumbe o cumbarie”, tipiche barche venete
usate prevalentemente per il commercio.

È documentato che nel 1117 a **Porto** (così si chiamava in quanto era un
porto fluviale ) esisteva una curia dell'Abbazia di Sant'Ilario  che
comprendeva oltre 150 masserie sparse in un vastissimo territorio. Era un
centro di potere dei conti di Treviso. Dopo il 1110 a seguito una definizione
imposta dall'imperatore a favore del Monastero Porto gravitò (documento del
1211) su Sambruson. Nel 1500 Piove di Sacco rivendicò l'appartenenza di Porto
a Sambruson. Nel 1509 il provveditore di Gambarare scrisse al Doge esaltando
la partecipazione degli abitanti di Porto alla Guerra della Lega di
Cambrai.[8] Dopo la guerra la Repubblica di Venezia

«volle conoscere lo stato economico dei suoi cittadini nel territorio e
indisse la «prima condizione», ossia la prima denuncia dei redditi e
conseguentemente dei danni subiti .[...] particolarmente colpiti nella zona
furono Paluello , Sambruson e Piove di Sacco. A Gambarare nacque il toponimo
di **Porto Menai** ossia «Porto dei Menazadi, porto dei minacciati» perché si
erano arruolati all'esercito comandato dl Andrea Gritti .[9]»

Con il Taglio Novissimo per un periodo passò sotto Sambruson.

Fino al 1867 le località che costituiscono l'attuale comune erano aggregate in
tre comuni indipendenti : Oriago, Gambarare, Mira Vecchia (o Mira). Per secoli
in percorsi storici ed istituzionali sotto della Repubblica di Venezia, la
dominazione Francese, il Regno Lombardo Veneto e il primo anno del Regno
d'Italia furono sempre distinti e autonomi per ogni centro. Dal 18 febbraio
1868 il Regno d'Italia decise di rendere ufficiale il nuovo comune, con sede
municipale a Mira Taglio, adottando l'emblema delle tre corone di alloro
uguali e intrecciate a raffigurare un'unione paritetica dei tre precedenti
storici comuni.[10]

L'8 luglio 2015 una violenta tromba d'aria, di grado EF4 della Scala Fujita,
si è abbattuta su Mira. Il fenomeno, durato quasi 10 minuti, ha coinvolto
altresì i comuni di Dolo e Pianiga. Il tornado ha percorso 11.5 km e ha avuto
una larghezza variabile dai 500 m al chilometro. Vi sono stati gravi danni
materiali a case, automobili e infrastrutture nonché una vittima, 72 feriti e
alcune centinaia di sfollati[11].

L’Istituto Regionale Ville Venete censisce 92 edifici di pregio tra ville,
spesso con piccoli oratori, palazzi, barchesse isolate e casini costruiti tra
il XV ed il XIX secolo nel territorio di Mira e per lo più allineati lungo il
Naviglio del Brenta. Alcune, pur essendo in mano privata, sono visitabili
previo appuntamento.

Il **Forte Poerio** rappresenta la chiusura a sud del Campo trincerato di
Mestre. Costruito nel 1908, divenne subito obsoleto e non venne mai utilizzato
se no come deposito. Oggi è di proprietà comunale e l'area circostante è stata
attrezzata a parco.

Abitanti censiti[33]  

La frazione di Borbiago è sede dell'università popolare "Francesco Petrarca",
fondata nel marzo del 1997. Villa Mocenigo ad Oriago è sede distaccata
dell'università Ca' Foscari ospitando il CISET.

Due sono le giornate di mercato, ogni martedì in Piazza Mercato ad Oriago ed
ogni giovedì in Riviera S. Trentin a Mira Taglio.

Il comune di Mira vanta anche un piccolo record nel fiorire di Radio Private
sul finire degli anni '70 e poi a seguire negli anni '80 e '90; Si ricordano
le seguenti emittenti radiofoniche ora non più in funzione:

Il settore industriale a Mira, un tempo fiorente, ha subito un forte declino
negli ultimi decenni del XX secolo. Molto sviluppato era il settore chimico,
soprattutto nella produzione di detersivi e saponi (Mira Lanza), divenuta
Reckitt Benckiser nel 1989, dal nome della multinazionale che l'ha acquistata;
Oggi i prodotti principali dello stabilimento Benckiser di Mira sono le famose
marche Vanish, Lip Woolite, Ava, Sole, Finish, Calgon, Cillit Bang, Napisan,
Glassex, Air Wick. A Mira, inoltre, si trovano il Centro Ricerche e Sviluppo
di Reckitt Benckiser e la direzione generale di una delle maggiori banche di
credito cooperativo della regione, la Banca del Veneziano.

Fiorente era anche il settore sartoriale: nel dopoguerra[ _quale?_ ] si
svilupparono diverse camicerie lungo il Naviglio del Brenta. L'industria che
ebbe maggior successo fu quella denominata _Daina_ , fondata dall'ex aviatore
Gino Pizzati e dalla moglie Leda Marchiori. Le origini risalgono all'anno
1946, quando Gino Pizzati fu assunto come impiegato dalle _Industrie Riunite
Confezioni S.p.a._ di Mira Porte, dopo la scissione della _Mara confezioni_. A
metà degli anni cinquanta si giunse alla cessione della quota di Mario
Biasiolo, e gli unici proprietari rimasero a pieno titolo Gino e la moglie
Leda. La prima sede aziendale fu il granaio della villa Levi-Morenos, che
accolse inizialmente ventidue dipendenti che in dodici anni raggiunsero il
numero di duecento, successivamente si spostò nel granaio di Villa Foscarini,
progettato dall'ingegnere Fernando Pizzati. All'interno della fabbrica furono
bandite propaganda e discussioni politiche, però fu sempre garantita la
libertà di pensiero e di adesione a qualunque partito dell'arco
costituzionale. La produzione dell'azienda era inizialmente orientata alla
confezione di camicie e biancheria intima maschile, in seguito abbandonò
questo programma indirizzandolo alle camicette da donna e, infine, si dedicò
alla confezione medio-fine, non intima, esterna: cappotti e tailleurs
compresi. I proprietari dell'azienda si tennero continuamente aggiornati
sull'evoluzione della moda femminile, sempre presenti a tutti gli appuntamenti
con la moda, a Milano ed in altre città. Il prodotto delle camicerie della
riviera fu accolto per tanti anni con successo nel mercato nazionale e
coinvolgimenti di tante ragazze e donne in un'attività lavorativa, fuori
dall'ambiente domestico, esercitò un salutare scossone.

Nel territorio comunale di Mira sono presenti 4 stazioni ferroviarie:

Mira è servita inoltre dallo svincolo Mira-Oriago posto sulla tangenziale di
Mestre - A57 e da alcune linee automobilistiche ACTV.

Il 1º giugno 1989 la dodicesima tappa del Giro d'Italia 1989 si è conclusa a
Mira con la vittoria di Mario Cipollini (sua prima vittoria al Giro d'Italia).

Importante per lo sport mirese è stata la vittoria di cinque scudetti nel
rugby XV femminile da parte del Riviera Rugby nel 2004, 2005, 2007, 2010 e
2012. La squadra maschile è il Rugby Riviera 1975.

Attualmente il Mira Calcio è impegnato nel campionato di Seconda Categoria,
sotto la presidenza di Romeo Iannoccari. La massima serie raggiunta è stata la
serie C2 sotto la gestione Lissandrin negli anni 70/80. L'ultima retrocessione
è avvenuta al termine della stagione 2007/2008 quando il Mira retrocesse dal
campionato di Prima Categoria a quello attuale.

Mira è stata inoltre protagonista nell'Atletica Leggera, con gli ottimi
risultati ottenuti in campo Europeo e mondiale dell'atleta Giovanna Volpato.

Altri progetti

