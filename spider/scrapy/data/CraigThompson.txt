**Craig Matthew Thompson** (Traverse City, 21 settembre 1975) è un fumettista
statunitense.

È conosciuto soprattutto per _Blankets_ , opera pubblicata nel 2003 dalla casa
editrice Top Shelf che gli è valsa il riconoscimento di prestigiosi premi, tra
i quali quattro Harvey Awards, due Eisner Awards e due Ignatz Awards. Nel
2007, la copertina per l'album _Friend and Foe_ dei Menomena ha ricevuto il
Grammy Award for Best Recording Package.

Thompson è cresciuto nella Contea di Marathon nel Wisconsin settentrionale, in
un'"omogenea comunità agricola". Ecco come egli stesso descrive la sua vita:
"Ho guidato trattori, raccolto balle di fieno, allevato bestiame, coltivato
radici e bacche di ginseng. Tom Cruise mi ha presentato a un premio d'arte. Ho
lavorato al McDonald's e come commesso di un grande magazzino, e mi è capitato
di scroccare del cibo. Non avevo la macchina, ma solo una bicicletta
sgangherata e uno skateboard con un teschio sopra. Ora, purtroppo, possiedo
una macchina che uso soprattutto per andare sulla costa a fare surf. Lo
skateboard è impolverato ed è dimenticato in fondo ad un armadio".

I genitori sono "cristiani rinati" (in inglese "Born again Christian",
locuzione che si attribuisce a fedeli fondamentalisti di religione
protestante, che hanno riscoperto la fede in età adulta). Già da piccolo ebbe
una forte passione per il disegno e per l'arte, e nelle scuole superiori era
riconosciuto come un giovane artista locale. Ha frequentato l'Università del
Wisconsin per tre semestri durante i quali ha cominciato a disegnare strisce
per il giornale del college. Dopo aver passato un semestre al Milwaukee
Institute of Art & Design, Thompson lasciò la sua casa paterna nel 1997 e si
stabilì a Portland nell'Oregon. Fu assunto per qualche tempo dal Dark Horse
Comics: in quel periodo lavorò durante il giorno e si dedicò ai propri
personali progetti di notte.

Debuttò nel fumetto nel 1999 con il semi-autobiografico _Addio Chunky Rice_ ,
che gli fu ispirato dal trasferimento a Portland e dai suoi autori preferiti
di quand'era bambino: Jim Henson, Dr. Seuss e Tim Burton. Grazie a quest'opera
Thompson vinse nel 2000 l'Harvey Award per la migliore opera prima e ricevette
una nomination agli Ignatz Awards nella categoria artisti emergenti.
Successivamente sviluppò due mini comics: _Bible Doodles_ nel 2000 e _Doot
Doot Garden_ nel 2001.

Già alla fine del 1999, Thompson aveva cominciato a lavorare alla graphic
novel autobiografico _Blankets_ , che, pubblicata tre anni e mezzo più tardi,
gli conferì fama in tutto il mondo. L'editore americano pubblicizzò l'opera
con largo anticipo, enfatizzandone la corposità - la prima edizione era
composta di 600 pagine - e il tema, insolito per un fumetto, dell'educazione
sentimentale in una ristretta comunità di cristiani oltranzisti. Nel 2003 il
magazine _Time_ nominò _Blankets_ graphic novel dell'anno: " _È un fumetto -
scrisse il critico Andrew D. Arnold -, ma anche un grande romanzo americano_
".

"Il suo è un romanzo di formazione, un'opera opera piena e matura più delle
successive opere. Sia in Blankets che in Good bye Chunky Rice sono proprio i
ricordi una gabbia dalla quale il protagonista sembra voler fuggire. Una fuga
da una realtà oppressiva, che se nella prima opere può manifestarsi in due
sole attività, sognare e disegnare, nella seconda sembra destinata a
concretizzarsi."[1]

Con _Blankets_ Thompson vinse nel 2004 due Eisner Awards, per la miglior opera
e la migliore sceneggiatura, tre Harvey Awards come miglior artista, miglior
fumettista e miglior opera originale e due Ignatz Awards per la miglior opera
e il miglior artista emergente. L'opera venne tradotta in 13 lingue e
pubblicata in Italia da Coconino Press.

Dal 2004 Thompson sta lavorando ad _Habibi_ , una nuova graphic novel ispirata
alla cultura araba, alla calligrafia a alla mitologia islamica. "Sto facendo
con l'Islam quel che ho fatto con il Cristianesimo in _Blankets_ ," ha
dichiarato in un'intervista del 2005. L'opera è stata pubblicata nel settembre
2011.

Lo stile di Thompson è vario ed elegante. Egli cambia continuamente il modo di
descrivere personaggi ed ambienti, adattandoli alle situazioni. Lo scopo,
dichiarato dallo stesso autore, è di ottenere forza dinamica, cercare di
rendere il movimento. È per questo che non si può riconoscere il suo modo di
raccontare e di disegnare in un singolo genere: Thompson sa passare con pochi
tratti dalla commedia al dramma, dalla leggerezza all'angoscia. In
un'intervista realizzata da Paul Karasik per l'edizione italiana di _Blankets_
pubblicata da _La Repubblica_ , Thompson dichiara di aver sentito l'influenza
dei fumettisti europei più che di quelli statunitensi. In particolare Edmond
Baudoin, Blutch, David B. e Lewis Trondheim. Riconosce inoltre debiti verso
Alex Robinson, Scott McCloud, Eric Gill, Taro Yashima, Daniel Clowes, Chris
Ware, Joe Sacco e David Mazzucchelli.

Altri progetti

