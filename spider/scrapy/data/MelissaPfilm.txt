_**Melissa P.**_ è un film del 2005 diretto da Luca Guadagnino.

Il soggetto è tratto dal romanzo _100 colpi di spazzola prima di andare a
dormire_ di Melissa Panarello.

Il film è ambientato a Catania e girato anche a Lecce.

Melissa è una studentessa sedicenne siciliana, incerta e spaventata. La madre
Daria, negoziante, nonostante sia sempre presente in casa, sembra alla
ragazza, più distante del padre ingegnere bloccato su una piattaforma
petrolifera nell'Oceano Indiano. In casa, però, vive la nonna paterna Elvira
che la capisce perfettamente divenendo sua complice.

Melissa da un anno ama disperatamente Daniele, suo compagno di scuola, non
accorgendosi di Marco, un eccentrico compagno di classe che veglia su di lei
come un angelo custode purtroppo ignorato dall'oggetto del suo amore. Melissa
un giorno scopre il sesso. È proprio Daniele, il suo amato, a farglielo
conoscere; l'esperienza però si rivela dolorosa e umiliante, molto lontana
dalla tenerezza che aveva sempre immaginato. Per comprendere le motivazioni di
questa delusione e capire cosa sia davvero il sesso Melissa comincia a cercare
la sua identità attraverso esso e gli occhi degli uomini, registrando di volta
in volta sul suo diario, che considera il suo migliore amico, non solo gli
incontri con i vari uomini che conosce, ma anche i suoi dolori e le sue
incertezze.

Il taciturno custode di un museo, Arnaldo, l'amico sadico e apparentemente
disumano di Daniele e il frequentatore di una chat erotica dai gusti
eccentrici e pericolosi sono solo alcuni degli uomini che incontra nel suo
percorso. Questi uomini la considerano un giocattolo ma la sua sottomissione è
solo apparente. Melissa stessa infatti pretende sesso da loro, nonostante il
prezzo che di volta in volta paga, soprattutto quando il diario finisce nelle
mani di sua madre e della sua amica fidata Manuela.

L'idea del film venne a Francesca Neri, nell'inedita veste di produttrice, sia
perché rappresentava un probabile successo di pubblico, sia perché le
ricordava il suo esordio. Neri ha inteso portare sullo schermo questo romanzo
dalla trama assai esigua, ricco però di contenuti di esplicita natura
sessuale.

La vicenda è girata ed ambientata tutta a Lecce, città di cui si rappresentano
molti posti tipici (in particolare il quartiere _San Lazzaro_ ), ma nel film
non si fa alcuna menzione specifica dei luoghi, indicati come appartenenti a
una città del sud.[1]

Il film ha incassato in Italia un totale di € 6.006.000[2]

La colonna sonora del film, pubblicata il 12 dicembre 2005 è stata composta
dal musicista spagnolo Lucio Godoy, con la presenza di due canzoni della
cantante italiana Elisa. Il brano _Swan_ è stato pubblicato come singolo.

Altri progetti

