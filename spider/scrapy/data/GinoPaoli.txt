**Gino Paoli** (Monfalcone, 23 settembre 1934) è un cantautore, musicista e
politico italiano.

Ha scritto e interpretato brani di vasta popolarità, quali _Il cielo in una
stanza_ , _La gatta_ , _Che cosa c'è_ , _Senza fine_ , _Sapore di sale_ , _Una
lunga storia d'amore_ , _Quattro amici_ ; ha partecipato a 7 edizioni del
Festival di Sanremo, l'ultima delle quali nel 2018 in qualità di super ospite
in coppia con Danilo Rea; ha collaborato con numerosi colleghi alla
realizzazione di album e di singoli di successo; ha composto musiche per
colonne sonore di film.

Gino Paoli nasce a Monfalcone da padre toscano di Campiglia Marittima,
ingegnere navale, e madre giuliana. Molti suoi congiunti da parte materna
furono coinvolti nell'esodo giuliano-dalmata e alcuni persero la vita durante
le operazioni di pulizia etnica compiute dai reparti regolari e paramilitari
jugoslavi[1]. Pochi mesi dopo la sua nascita, la famiglia si trasferisce però
a Genova, nel quartiere di Pegli, città alla quale rimarrà sempre legato.

L'amore per la musica lo riceve dalla madre pianista. Poco incline agli studi,
frequenta un gruppo di amici che condividono questa sua stessa passione e che
costituiranno il primo nucleo della cosiddetta Scuola genovese: Luigi Tenco
(con il quale forma il gruppo "I Diavoli del Rock"), Bruno Lauzi, Fabrizio De
André, Umberto Bindi, Joe Sentieri, Giorgio Calabrese, i fratelli Gian Piero e
Gian Franco Reverberi.

Saranno proprio questi ultimi, musicisti professionisti, a far convocare a
Milano Paoli e i suoi amici Bindi e Tenco per un'audizione presso la Dischi
Ricordi, da poco costituitasi come casa discografica. Sotto la direzione
artistica di Nanni Ricordi, Gino realizza i suoi primi 45 giri nel 1959 ( _La
tua mano_ , _Non occupatemi il telefono_ , _Senza parole_ , _Sassi_ ) senza
ottenere alcun successo. Stesso destino sembra toccare al successivo _La
gatta_ , brano autobiografico pubblicato nel 1960, che nei primi tre mesi
vende poco più di cento copie. Un incessante passaparola, però, fa sì che più
tardi il brano arrivi in classifica, calamitando l'attenzione degli addetti ai
lavori e l'interesse del paroliere Mogol, che fa da prestanome al giovane
Paoli, non ancora iscritto alla SIAE.

Mogol propone a Mina, cantante già affermata, di incidere _Il cielo in una
stanza_ , scritta da Paoli, ma che porta appunto la sua firma come paroliere e
quella del maestro Renato Angiolini (che si firma con lo pseudonimo di Toang)
come compositore. L'enorme successo di vendite di questo brano, ispirato a
Paoli da un bordello, dove si trovava un giorno[2], e che rimane in classifica
per più di sei mesi, sancisce la definitiva affermazione di Gino Paoli come
cantautore.

Nel 1961 Gino conosce Ornella Vanoni e intreccia con lei una relazione
sentimentale, che ispira alcune delle sue canzoni d'amore più famose: _Senza
fine_ , _Anche se_ , _Me in tutto il mondo_. Del 1961 è anche la sua prima
partecipazione al Festival di Sanremo con _Un uomo vivo_ , presentata in
coppia con il vincitore dell'anno precedente, Tony Dallara.

Nello stesso anno scrive per Sergio Endrigo la canzone _Gli innamorati sono
sempre soli_ , con cui il cantautore istriano partecipa ad aprile al Festival
di Diano Marina[3]; in seguito Paoli inciderà il brano, che nella versione di
Endrigo resterà inedito.

Sempre nel 1961 incominciano i suoi problemi con l'alcol, nati quasi per gioco
dopo una sfida con Sergio Bernardini, proprietario della Bussola di Le
Focette, e che andranno avanti per 15 anni, fino al 1976. Dopo la morte del
fratello, avvenuta in quel periodo e causata dall'abuso di alcolici, Paoli
deciderà di disintossicarsi dal whisky[4].

Nel 1962, in occasione di una lunga _tournée_ nei locali italiani, incontra
Stefania Sandrelli, allora giovanissima attrice, e se ne innamora. Dal loro
legame, giudicato scandaloso dalla stampa e dall'opinione pubblica (Paoli era
sposato e in attesa di un figlio dalla moglie legittima, mentre la Sandrelli
era ancora minorenne), nascerà Amanda, oggi attrice affermata.

Intanto Nanni Ricordi esce dall'omonima casa discografica e approda alla RCA
Italiana. Gino lo segue e nel 1963 incide quello che si rivelerà il 45 giri di
maggior successo di tutta la sua carriera: _Sapore di sale_ , arrangiato da
Ennio Morricone e Gato Barbieri al sassofono. Paoli dichiarerà che
l'ispirazione per questo brano è nata proprio dalla sua storia con la
Sandrelli. _Sapore di sale_ partecipa al Cantagiro e Gino avrà in questa
occasione l'impatto con il grosso pubblico. Un'altra _hit_ di successo, _Che
cosa c'è_ , del medesimo periodo, diventerà negli anni un classico del
repertorio di Paoli.

L'11 luglio 1963, anche a causa di una serie di difficoltà e di crisi
sentimentali, Paoli tenta il suicidio sparandosi un colpo di pistola al cuore.
Al riguardo dirà:

«Ogni suicidio è diverso, e privato. È l'unico modo per scegliere: perché le
cose cruciali della vita, l'amore e la morte, non si scelgono; tu non scegli
di nascere, né di amare, né di morire. Il suicidio è l'unico, arrogante modo
dato all'uomo per decidere di sé. Ma io sono la dimostrazione che neppure così
si riesce a decidere davvero. Il proiettile bucò il cuore e si conficcò nel
pericardio, dov'è tuttora incapsulato. Ero a casa da solo. Anna, allora mia
moglie, era partita; ma aveva lasciato le chiavi a un amico, che poco dopo
entrò a vedere come stavo[5]»

Nonostante quanto dichiarato dal cantante («... il proiettile bucò il
cuore...»), l'ogiva in realtà mancò il cuore. Tuttavia, la vicinanza ad esso
ne rese troppo rischiosa la rimozione dal mediastino, sicché da quel giorno
vive con il proiettile nel pericardio[6].

Nel 1964 partecipa al Festival di Sanremo con _Ieri ho incontrato mia madre_ ,
in coppia con Antonio Prieto. La canzone ottiene un buon successo arrivando
alla serata finale del Festival.

Dopo alcune canzoni non scritte da lui ( _Lei sta con te_ , _Rimpiangerai
rimpiangerai_ ) e un album registrato in studio ma dal vivo e in presenza di
pubblico ( _Gino Paoli allo Studio A_ ), si chiude il contratto con la RCA.
Gino firma con la CGD, ma il suo periodo d'oro è terminato. La successiva
partecipazione a Sanremo con _La carta vincente_ è del 1966, ma il brano non
arriva in finale. Nel 1967 pubblica l'album _Gino Paoli e the Casuals_ (6
Brani cantati da Paoli), ma il successo commerciale è limitato.

Per anni Gino Paoli non sarà più sotto i riflettori, ricomincia a suonare per
pochi soldi nelle balere e nei _night_ della Liguria, dove racconta di aver
imparato a cantare, ed è di questo periodo l'incontro con la droga, da cui
riesce a liberarsi solo dopo un terribile incidente automobilistico che non ha
conseguenze sulla sua salute.

Sul finire degli anni sessanta pubblica alcuni 45 giri, tra cui _Se Dio ti dà_
(in gara a Un disco per l'estate 1968), _Come si fa_ (1969), _Il tuo viso di
Sole_ (1969), brani che verranno successivamente inseriti nell'album _Le due
facce dell'amore_ (1971). Si dedica anche all'attività di _talent-scout_ ,
scoprendo e lanciando Viola Valentino, per cui nel 1968 produce il 45 giri di
debutto.

Dopo alcuni anni di silenzio, Paoli torna nel 1971 con una trilogia di album
incisi per la Durium: _Le due facce dell'amore_ , già citato _Rileggendo
vecchie lettere d'amore_ e _Amare per vivere_ : lanciati da Renzo Arbore nelle
sue trasmissioni televisive e radiofoniche, questi album testimoniano una
visione più matura e concreta della vita, ma il loro successo sarà limitato ad
un pubblico di estimatori. In questi anni Paoli si afferma come editore
musicale grazie all'acquisizione dei diritti dei successi dei Bee Gees. Le
_royalties_ che percepisce attraverso la casa di edizioni _Senza fine_ gli
garantiranno una dignitosa sopravvivenza anche quando le altre attività, come
ad esempio la gestione di un locale sulla Riviera ligure, si saranno rivelate
fallimentari.

Il successo di critica lo spingerà successivamente a pubblicare altri lavori
"d'autore", come _I semafori rossi non sono Dio_ , interamente basato su pezzi
del cantautore catalano Joan Manuel Serrat, _Ciao, salutime un po' Zena_
cantato in genovese, _Il mio mestiere_ (33 giri doppio) e _Ha tutte le carte
in regola_ , quest'ultimo dedicato a Piero Ciampi. I brani dell'album sono
dello stesso autore livornese, reinterpretati da Paoli.

Minore successo avranno invece i suoi singoli, alcuni dei quali parteciperanno
senza fortuna a manifestazioni quali Un disco per l'estate: sono prodotti ben
curati e ben arrangiati, ma il grosso pubblico li snobba e i dischi non
entrano in classifica. Tra i titoli: _Non si vive in silenzio_ , _Un amore di
seconda mano_ , _La ragazza senza nome_. Ha scritto insieme a Carmelo Carucci
il brano _Di vero in fondo_ , cantato anche da Patty Pravo.

Il grande successo di pubblico torna inaspettatamente con _Una lunga storia
d'amore_ , che Paoli compone in origine per la colonna sonora de _Una donna
allo specchio_ , film del 1984 interpretato dalla Sandrelli, e che diventerà
in seguito un _evergreen_ al pari dei suoi vecchi successi. Il brano verrà
inserito nell'LP: _La Luna e il Sig. Hyde_ uscito nell'ottobre 1984, che
insieme ad _Averti addosso_ (canzone premiata al club Tenco) spingerà l'album
in classifica.  
Nel 1985 Gino Paoli e Ornella Vanoni portano in giro per l'Italia un _tour_
trionfale, da cui verrà realizzato il doppio album live _Insieme_ , che
ottiene un grande successo. In quel medesimo periodo escono tra gli altri: _Ti
lascio una canzone_ , _Cosa farò da grande_ (1986) e _Questione di
sopravvivenza_ (1988), brani che ottengono un consenso di pubblico.

Nel 1989, su invito personale del patron Aragozzini partecipa al Festival di
Sanremo con _Questa volta no_ : il brano era stato già pensato per Ornella
Vanoni, anche lei al Festival, nell'album _Il giro del mio mondo_. Paoli non
pubblica il 45 giri, caso piuttosto insolito per la manifestazione canora. La
versione in studio sarà edita solamente nel 45 giri "edizione juke-box",
abbinata con _Come mi vuoi_ di Eduardo De Crescenzo: inserita anche in una
delle _compilation_ di Sanremo, non è in versione integrale. Paoli la
includerà nella raccolta live _Gino Paoli '89 dal vivo_. La canzone,
classificatasi al 13º posto, avrà il merito di riportare l'esecuzione dal vivo
a Sanremo dopo dieci edizioni: nella serata finale, infatti, gli sarà permesso
di eseguirla facendosi accompagnare dai suoi musicisti, invece che cantarla
dalla base musicale come aveva fatto nelle serate precedenti e come avevano
fatto, con le altre canzoni, tutti gli altri partecipanti per l'intero
decennio.

Il 1991 è l'anno del suo grande successo con _Matto come un gatto_ , album il
cui brano trainante _Quattro amici_ vincerà il Festivalbar. Sulla coda di
questa composizione vi è una citazione di _Vita spericolata_ , brano di Vasco
Rossi, dove si ode la voce dello stesso cantautore modenese nel ritornello («e
poi ci troveremo come le star...»). Nel 1992 esce l'album _Senza contorno,
solo... per un'ora_ , ennesima raccolta di suoi vecchi brani di successo con
gli inediti _Senza contorno_ e _La bella e la bestia_ , canzone composta per i
titoli di coda della versione italiana dell'omonimo film della Disney e
cantata con la figlia Amanda Sandrelli.

Nel 1996 esce _Appropriazione indebita_ , in cui Paoli rielabora alcuni
classici di Charles Aznavour, James Taylor, John Lennon e di altri grandi
musicisti internazionali.

Nell'ottobre 1998 esce _Pomodori_ , un album in cui spicca il brano dedicato a
Marcello Mastroianni, _Noi che non ci siamo accorti_. Il disco è composto da
canzoni ben scritte e melodie orecchiabili, ( _Pomodori_ , _Lacrime di
coccodrillo_ , _Babbo Natale_ e _Maria_ ). Merita una citazione anche il brano
_Il cane nero_. Nonostante siano di buon livello un po' tutti i brani
contenuti nel disco, l'album non arriva al grande pubblico.

Il 2002 è l'anno del ritorno a Sanremo con _Un altro amore_ , che si
classifica terzo e vince il premio della critica per il miglior testo
dell'anno.

Nel 2004 esce il disco di inediti _Ti ricordi? No, non mi ricordo_ ,
realizzato con Ornella Vanoni. Da esso parte un nuovo _tour_ , che li porta a
duettare ancora insieme nei teatri d'Italia e che vede l'uscita di un doppio
live l'anno successivo.

Nel 2007 viene pubblicata la raccolta _Milestones - Un incontro in jazz_ , che
testimonia l'inizio della collaborazione di Gino Paoli con alcuni dei maggiori
jazzisti italiani, artisti come Enrico Rava, Danilo Rea, Flavio Boltro,
Rosario Bonaccorso e Roberto Gatto.

Nel 2009 prende parte alla stesura del testo della canzone _Domani_ , scritta
per solidarietà ai cittadini abruzzesi colpiti dal sisma del 6 aprile dello
stesso anno. Non parteciperà, però, alla registrazione della canzone.

All'inizio del 2009 esce _Storie_ , album contenente 12 canzoni molto curate
negli arrangiamenti; di pregevole fattura sono i brani _Il nome_ , _La falena_
, _L'uomo che vendeva domande_ e _La signora e Mauri_ , quest'ultima dedicata
ad un amico scomparso.

Nel 2012 scrive "Santo Me" che entra a far parte del volume 3 di "Capo Verde,
terra d'amore", progetto di Alberto Zeppieri per il Programma di Alimentazione
Mondiale delle Nazioni Unite.

Come talent scout, Gino Paoli scopre e lancia due dei più grandi nomi della
musica italiana: Lucio Dalla e Fabrizio De André. Quale paroliere, nel periodo
RCA, si occupa della traduzione e dell'adattamento italiano delle canzoni del
cantautore francese Alain Barrière e di Charles Aznavour ( _Devi sapere_ ).
Sue inoltre sono le traduzioni di _Ne me quitte pas_ di Jacques Brel ( _Non
andare via_ ) e successivamente di _Avec le temps_ di Léo Ferré ( _Col tempo_
), della quale farà anche l'interpretazione.

Molte canzoni scritte da Paoli sono state interpretate o reinterpretate da
colleghi di rilievo nazionale e internazionale, anche molto distanti dal suo
tipo di approccio musicale. In Italia, oltre alle già citate Mina e Ornella
Vanoni, tra i suoi innumerevoli interpreti si trovano: Giorgia Todrani,
Claudio Villa, Carla Boni, Umberto Bindi, Luigi Tenco (di cui Paoli è stato
peraltro grandissimo amico), Gianni Morandi, Carmen Villani, Patty Pravo,
Franco Battiato, Marco Masini (nell'album _Tozzi-Masini_ ). L'incontro del
jazz con la sua musica risale già agli anni sessanta, quando il chitarrista
Wes Montgomery, nel suo album del 1967 _Movin' Wes_ inserisce una cover di
_Senza fine_.

La collaborazione con la Pravo dà origine a splendide esecuzioni della
cantante veneziana di _Non andare via_ ( _Ne me quitte pas_ ) del 1970 e _Di
vero in fondo_ del 1971.

Nel 1986 Paoli scrive con Zucchero i successi _Come il sole all'improvviso_ e
_Con le mani_.

Nel 1987 scrive per Marcella Bella _Tanti auguri_ , presentata al Festival di
Sanremo e _Per il riso, per il pianto_ , ma decide di non firmare i pezzi per
restare estraneo alla manifestazione canora[ _senza fonte_ ].

Nel 1991, anche se non in prima persona, produce il disco di Andrea
Monteforte, che porta a Sanremo una canzone dal titolo _Principessa scalza_ ,
che non arriva in finale.

Nel 1995, scrive per la cantante Giorgia Todrani il testo di _Di che segno
sei_ , canzone inclusa nell'album della cantante romana _Come Thelma& Louise_.
Nel 1999 la giovane cantante riprende la famosa canzone del 1960 scritta da
Gino Paoli, _Il cielo in una stanza_ e l'ha reinterpretata e riarrangiata in
versione Pop e orecchiabile, con l'aggiunta di un pezzo rappato dopo il primo
ritornello. La canzone è stata utilizzata da Carlo Vanzina per l'omonimo film.

Nel 2000 collabora con Giuliano Palma and The Bluebeaters nelle cover di due
pezzi storici: _Domani_ e _Che Cosa C'è_. Quindi avvicina e opera con poeti
come Alda Merini, Edoardo Sanguineti.

Il 25 novembre 2016 viene resa nota la collaborazione con Sergio Cammariere.
Paoli ha composto il testo di _Cyrano_ , brano contenuto in _Io_ , nono album
in studio del cantautore calabrese. Della canzone è stato anche realizzato un
videoclip ufficiale, reso noto sul canale Youtube di Cammariere, e vede come
protagonisti i due cantautori italiani intenti a registrare il brano
dividendosi tra studi di registrazione e un paesaggio bucolico.

Dalla prima moglie, Anna Fabbri, Gino Paoli ha un figlio, Giovanni, nato nel
1964. Al tempo, il cantante è già affermato e la sua vita privata finisce sui
giornali dell'epoca per via della sua relazione con Stefania Sandrelli, ancora
minorenne, che si scopre poi essere incinta di Amanda, nata il 31 ottobre
dello stesso anno. Sempre negli anni sessanta e proseguendo negli anni
settanta, inizia la lunga relazione con Ornella Vanoni, con la quale poi torna
a collaborare professionalmente negli anni duemila, ottenendo successo con la
_tournée_ dal titolo allusivo _Ti ricordi? No, non mi ricordo_.

È sposato dal 1991 con Paola Penzo, autrice di alcuni suoi brani, dalla quale
ha avuto due figli, Nicolò, nato nel 1980, e Tommaso, nato nel 1992.

Nel 1987 Paoli si presenta alle elezioni politiche, venendo eletto come
deputato fra le file del Partito Comunista Italiano (poi PDS), anche se in
Parlamento si iscrive al Gruppo Indipendente di Sinistra in quanto non si è
mai tesserato in alcun partito politico. Nel 1992 dà l'addio all'attività
politica professionale, non venendo rieletto parlamentare nelle liste del PDS.

Ha ricoperto anche il ruolo di assessore alla Cultura nel comune di Arenzano.
Durante quest'esperienza destano un certo clamore gli attriti avuti con il
consigliere Daniele Barresi, a causa dell'abolizione del mestiere di
parrucchiere nel paese da lui amministrato, e con il consigliere della Lega
Nord, Enrico Zerbo, riguardo a manifestazioni estive da lui organizzate.
Lascerà l'incarico prima della scadenza del mandato. Nel 2007 in un'intervista
all'Espresso ha dichiarato: "Sono anarchico da sempre. Il gene dell'anarchia
l'ho ereditato da mio nonno, analfabeta, che conosceva a memoria gli scritti
di Carlo Cafiero, le canzoni di Pietro Gori, l'autore di _Addio a Lugano_ , e
anche la _Divina Commedia_ ".

Il 6 luglio 2011 è tra i principali firmatari dell'appello promosso dalla
SIAE, atto a sostenere l'azione affinché venga difesa e approvata, nella sua
prima e più stringente stesura, la delibera AgCom (presieduta da Corrado
Calabrò) _668/2010_[7]; delibera che dichiara lo scopo di combattere possibili
violazioni del diritto d'autore e di proteggere gli interessi economici legati
all'industria discografica e del multimediale in rete.

È stato eletto presidente della SIAE il 17 maggio 2013[8]. Il suo programma
resta quello di combattere la pirateria e di favorire il diritto d'autore.

Il 24 febbraio 2015 si dimette da tale incarico in seguito alle accuse di
presunta evasione fiscale dichiarando alla stampa: "Non ho commesso reati.
Difenderò la mia dignità".

Il 20 settembre 1962, mentre transitava ad alta velocità per via Palmanova a
Milano, un sorpasso avventato della "Giulietta Spider" guidata da Paoli causò
uno scontro frontale nel quale morì l'amico Vittorio Faber, paroliere e
arrangiatore di alcune sue canzoni. In seguito a questo sinistro gli fu
ritirata la patente di guida e, il 12 marzo 1964, Paoli fu condannato a 7 mesi
di reclusione con il beneficio della condizionale dal Tribunale di Milano.[9]
Riottenuta la patente, a tre anni di distanza dal primo incidente e nella
stessa città, Paoli si schiantò contro un albero ad alta velocità con la sua
nuovissima Ferrari 275 GTS, distruggendola.[10] Nel 1963, in seguito al
tentato suicidio, fu condannato a una multa di 60 000 lire per possesso
illegale di arma da fuoco, per cui nel 2005 ha chiesto la riabilitazione
penale.[6]

Il 20 febbraio 2015 viene indagato dalla Procura di Genova per evasione
fiscale: nel 2008 avrebbe sottratto al fisco italiano 2 milioni di euro
trasferendoli illecitamente in un istituto di credito svizzero facendo mancare
800 000 euro nella dichiarazione dei redditi del 2009; nel contempo vengono
perquisite anche le sue tre società e la sua abitazione di Genova.[11]

Paoli ha partecipato alle seguenti edizioni del Festival di Sanremo:

Gino Paoli riceve nel 1974 il Premio Tenco e, sempre dal Club Tenco, viene
insignito della Targa Tenco nel 1984 per la canzone _Averti addosso_.

Nel 2002, con la canzone _Un altro amore_ , viene premiato al Festival di
Sanremo per il "Miglior testo".

Nel 2004, sempre a Sanremo, gli viene consegnato il "Premio alla carriera".

"Fatti di Musica", la rassegna del miglior live d'autore diretta da Ruggero
Pegna, gli attribuisce nel 2005 il "Riccio d'Argento" nella categoria
riservata ai "Migliori Autori Italiani", premiando anche come "Miglior Live
Teatrale dell'anno" il concerto con Ornella Vanoni.

Altri progetti

