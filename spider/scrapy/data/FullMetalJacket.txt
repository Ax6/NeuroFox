_**Full Metal Jacket**_ è un film del 1987 diretto da Stanley Kubrick.

Il film, il cui titolo originale si riferisce alla guaina in rame dei
proiettili incamiciati, citati da uno dei protagonisti a metà della storia, è
ispirato al romanzo _Nato per uccidere_ ( _The Short-Timers_ ) di Gustav
Hasford, un ex Marine e corrispondente di guerra che ha collaborato alla
sceneggiatura. L'AFI lo ha inserito al novantacinquesimo posto nella
classifica AFI's 100 Years... 100 Thrills.[1]

Campo di addestramento dei Marines di Parris Island, Carolina del Sud, 1967.
Un plotone di giovani coscritti subisce il duro addestramento per la guerra
del Vietnam, subendo i metodi brutali del Sergente maggiore Hartman con
insulti mortificanti e soprannomi ignobili allo scopo di piegarli e
trasformarli in perfetti strumenti di morte. Protagonista della vicenda il
brillante _Joker_ , aspirante giornalista di guerra, il suo amico _Cowboy_ ed
il contadino _Palla di Lardo_ , il quale a sua volta diviene oggetto più di
altri delle continue vessazioni dell'istruttore a causa della sua goffaggine
ed un atteggiamento infantile, inadatto alla vita militare.

Joker un giorno ha un dissidio di natura religiosa con Hartman, il quale a sua
volta apprezza il coraggio del suo allievo, assegnandogli il compito di
seguire personalmente Palla di Lardo. Ben presto tuttavia, esasperato per
l'ennesima indisciplina, il superiore decide di adottare il provvedimento
disciplinare sull'intera compagnia, ritenendola responsabile di non aver
motivato il proprio compagno. Una notte, stanchi di scontare per lui le
punizioni, i soldati lo percuotono duramente.

La recluta da quel momento sembra migliorare notevolmente, iniziando a
mostrare grandi capacità di tiro, con grande soddisfazione del suo superiore,
ma a costo della propria sanità mentale, in quanto inizia a parlare con il
proprio fucile.

La notte prima della partenza per il Vietnam, Joker è di turno come piantone,
trovando il suo collega armato imbracciando il suo M14 caricato con pallottole
"Full Metal Jacket" ed urlando a squarciagola il _Credo del Fuciliere_. Il
sergente Hartman, svegliatosi, accorre intimandolo di disarmarsi ed
insultandolo per l'ennesima volta. Il soldato gli spara sul petto uccidendolo
per poi rivolgere l’arma contro se stesso, suicidandosi.

Qualche mese dopo Joker è in Vietnam, impiegato come giornalista per la
rivista militare _Stars and Stripes_. Stanco della monotonia delle retrovie e
frustrato dalla censura militare, si fa spedire al fronte di Huế durante
l'Offensiva del Tet del gennaio 1968. Assieme al fotografo "Rafterman",
bramoso di emozioni belliche, si unisce ad una squadra, dove ritrova Cowboy e
fa la conoscenza di altri giovani Marines, tutti condizionati e trasformati
dagli orrori della guerra.

Durante un pattugliamento, Cowboy e altri due compagni di plotone, Doc e
Eightball, vengono uccisi dai colpi di un cecchino viet cong, il quale si
rivela essere una giovanissima ragazza, che viene ferita a morte. Svanito ogni
sentimento di vendetta per i compagni uccisi, con il solo desiderio di non
farla soffrire, Joker le dà il colpo di grazia, facendo di lei la sua prima
vittima e guadagnandosi il rispetto dagli altri soldati.

Quanto resta della pattuglia rientra alla base, avanzando tra le rovine in
fiamme, cantando la _Marcia di Topolino_ , in un surreale e lugubre finale.

Il regista Stanley Kubrick preferì ricostruire il Vietnam in un set vicino
Londra, importando trecento palme dalla Spagna. La scena della battaglia di
Huế è stata girata nel Sussex, nella centrale del gas in demolizione del
quartiere di Beckton.

Tutti i personaggi asiatici sono interpretati da caratteristi inglesi di
origine vietnamita. Il sergente Hartman è interpretato da un ex istruttore dei
Marines, Ronald Lee Ermey, congedatosi nei primi anni settanta per motivi di
salute e stabilitosi nelle Filippine divenendo caratterista e pilota di
elicotteri. Ha anche partecipato al film _Apocalypse Now_ di Francis Ford
Coppola, nella celeberrima scena dell'assalto elicotteristico. Dapprima
incaricato da Kubrick come consulente militare, fu scritturato come interprete
per le sue notevoli capacità oratorie.

Le riprese durarono circa un anno, dal 27 agosto 1985 all'8 agosto 1986, e il
budget del film fu di circa 17 milioni di dollari.

Fra le principali location si possono ricordare:

Alcune scene furono girate anche negli Pinewood Studios di Iver Heath, nel
Buckinghamshire.

Il doppiaggio italiano del Sergente Hartman fu affidato ad Eros Pagni, che per
le sue doti vocali, in quanto ex cantante lirico, era il solo in grado di
poter tenere il passo. Lo stesso Kubrick volle Loris Loddi su Vincent
D'Onofrio per la voce di _Palla di Lardo_ , nonostante fosse stato scelto per
doppiare Matthew Modine nel ruolo di _Joker_ , che alla fine andò a Mattia
Sbragia _._

Nella versione originale Leonard viene soprannominato _Gomer Pyle_ , lo
sparuto e dinoccolato protagonista di due serie di telefilm anni sessanta
interpretati da James Nabors: _Gomer Pyle_ , benzinaio, trasmesso anche in
Italia, e _Gomer Pyle USMC_ , arruolato nelle retrolinee con mansioni umili.

Il film esce negli Stati Uniti il 26 giugno 1987, ad appena un anno di
distanza dal pluri-premiato _Platoon_ di Oliver Stone, un altro film critico
sulla guerra del Vietnam.

Nelle sale cinematografiche italiane il film esce il 6 ottobre 1987[2] e, in
tre mesi incassa otto miliardi di lire,[3] piazzandosi poi al quarto posto tra
le pellicole più viste dell'anno.[4] La pellicola aveva il divieto ai minori
di anni 18.

La trasmissione televisiva prevedeva inizialmente alcuni tagli, come passaggi
delle oscenità del sergente istruttore ed il suicidio di "Palla di Lardo". Con
il successivo abbassamento ai minori di anni 14, fu possibile una trasmissione
integrale.

Il film in Italia venne vietato ai minori di 14 anni per via delle numerose
scene violente e per il linguaggio scurrile.

Altri progetti

