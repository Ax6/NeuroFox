**Onorio II** , nato **Lamberto Scannabecchi** (Fiagnano, 9 febbraio 1060 –
Roma, 13 febbraio 1130), è stato il 163º papa della Chiesa cattolica dal 1124
alla morte.

Nacque nel podere Castagnola, nel territorio del castello di Fiagnano[1], nel
contado imolese. Fiagnano era situato tra le valli solcate dai torrenti
Sellustra e Sillaro, ai confini occidentali della Romagna. Di umili e incerte
origini, Lamberto venne però definito uomo dotato di grandi doti e capacità.
L'abate di Montecassino affermò: “di ignorarne di chi fosse figlio, ma di
saper solo ch'era pieno di dottrina da capo a piedi”.

Cosicché Lamberto, dopo aver intrapreso i primi studi a Imola, si trasferì a
Pisa a perfezionare le proprie conoscenze nel campo della dottrina
ecclesiastica. Esperto canonista, si distinse ben presto per le sue capacità,
tanto da essere inviato come rappresentante diocesano alla corte papale. Fu
presente, nel 1095, sia al Concilio di Piacenza che all'Appello di Clermont di
Urbano II.

Nel 1105 Pasquale II lo nominò vescovo di Ostia e lo creò cardinale. Il suo
successore Callisto II lo nominò legato pontificio (si era nella fase più
acuta della «lotta per le investiture»). Ricoprendo questa carica Lamberto fu
uno degli artefici del Concordato di Worms (1122). Dopo la firma del
Concordato, il cardinale in persona officiò la Messa solenne.[2]

Alla morte di Callisto II, le potenti famiglie dei Frangipane e dei Pierleoni
pretesero ciascuna che venisse eletto il proprio candidato. Lamberto,
sostenuto dai Frangipane, fu contrapposto a Teobaldo Boccapecora, appoggiato
dai Pierleoni. La spuntò quest'ultimo, ma i Frangipane non accettarono la
decisione, entrarono con la forza in Laterano e lo malmenarono. Tebaldo fu
costretto a dimettersi[3]. I Frangipane consegnarono il Laterano a Lamberto.
Questi, riconoscendo l'irregolarità della sua elezione, volle che i cardinali
si esprimessero nuovamente. Il Sacro Collegio votò il suo nome
all'unanimità[4]: era il 15 dicembre 1124. Rimase famoso il suo commento,
degno della migliore onestà intellettuale, secondo cui gli sarebbe stata più
cara la mitria legittima di vescovo di Ostia a quella illegittima di papa. La
consacrazione avvenne il 21 dicembre di quell'anno.[5]

Lamberto scelse come nome pontificale Onorio. Il nome di Onorio II era stato
assunto nel secolo precedente (1061-64) da Pietro Cadalo, che non era stato
riconosciuto come papa legittimo.

I cinque anni ed alcuni mesi del suo pontificato trascorsero senza scosse
nell'Urbe, dove i Frangipane controllarono tutto, pertanto Onorio poté
rivolgere tutti i suoi interessi alle questioni diplomatiche. Il primo
problema che dovette affrontare il nuovo Papa fu l'incoronazione ad imperatore
dell'anti-re Corrado di Svevia, celebrata senza il suo assenso
dall'arcivescovo di Milano, Anselmo nel luglio 1128. Per Anselmo arrivò la
scomunica, in un concilio appositamente indetto a Pavia e presieduto dal
legato pontificio, cardinale Giovanni; per tale motivo perse completamente
valore anche l'incoronazione di Corrado. Onorio II mantenne la sua fedeltà
appoggiando invece il duca di Sassonia, che nel 1125 era stato eletto
imperatore con il nome di Lotario II. Nel 1127, dopo il fallimento, davanti a
Norimberga, di una campagna di Lotario contro Federico, gli Hohenstaufen,
elessero il fratello minore di Federico e duca di Franconia, Corrado, Re dei
Romani in opposizione a Lotario. Nello scontro intervenne anche Onorio II, che
scomunicò Corrado[6].  
Un altro successo che il Papa riuscì a conseguire fu quello di mediare con i
Turchi per ottenere la liberazione di Baldovino II, re di Gerusalemme.

La via diplomatica invece non riuscì con Ruggero d'Altavilla, duca di Sicilia.
Egli nel 1127 comandò una spedizione in Puglia. Il pontefice avvertì il
pericolo: la creazione un regno così forte (e confinante con la Santa Sede)
avrebbe potuto obbligare il pontefice a diventare suo vassallo[4]. Il
pontefice reagì immediatamente e in luglio formò una lega difensiva con le
città pugliesi (accordo di Troja). Infine, in un concilio tenuto verso la fine
dell'anno, lanciò la scomunica a Ruggero. Rimase nel Sud della penisola fino
al gennaio successivo. Non essendo riuscito a portare dalla propria parte
anche le città del beneventano, rientrò a Roma (gennaio 1128).

Nella primavera inoltrata dello stesso anno Ruggero II attraversò nuovamente
lo Stretto e occupò militarmente il ducato di Puglia, già degli Altavilla, ma
ora appartenente alla Chiesa. Onorio II considerò persa la regione e si
rassegnò ad addivenire a patti con il sovrano normanno. Il 22 agosto 1128 gli
concesse formalmente l'investitura[7] come duca di Puglia, Calabria e Sicilia,
insieme ai diritti di eredità connessi.

Durante il suo pontificato i Canonici Regolari Premostratensi e i Cavalieri
Templari ricevettero l'approvazione papale.  
Verso il 1130 Onorio II emanò una bolla in favore del vescovo Bennone della
diocesi di Imola, sua terra natale; con tale bolla il papa restituì
all'episcopato i diritti precedentemente ceduti dal vescovo scismatico Morando
a Imola[8]. Il documento ha un valore storico notevole, poiché enumera tutte
le pievi (18), i monasteri (18 anch'essi), i castelli (16) e i porti interni
(ben 5) esistenti all'epoca nel territorio imolese. Con questo atto il
pontefice intese riequilibrare i rapporti tra _Castrum Sancti Cassiani_ (la
città dove risiedeva il vescovo) e la città rivale, Imola.

Papa Onorio II durante il suo pontificato ha creato 27 cardinali nel corso di
sei distinti concistori.[9]

Altri progetti

