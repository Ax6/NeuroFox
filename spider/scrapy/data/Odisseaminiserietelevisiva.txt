_**Odissea**_ , sottotitolato _Le avventure di Ulisse_ , è una miniserie
televisiva trasmessa dalla Rai nel 1968, basata sull'omonimo poema di Omero.
Gli attori protagonisti furono: Bekim Fehmiu nel ruolo di Ulisse e Irene Papas
nel ruolo di Penelope. Fu diretto da Franco Rossi, insieme con Piero
Schivazappa e a Mario Bava. L'episodio di Polifemo fu diretto interamente da
Mario Bava; come aiuto regista, vi era il figlio stesso Lamberto Bava[1] (non
accreditato). L' _Odissea_ di Omero fu tradotta dal greco, a cura di Rosa
Calzecchi Onesti.

Le scene furono girate principalmente negli studi cinematografici di Dino De
Laurentiis, a Roma, mentre le riprese in esterna si svolsero prevalentemente
in Jugoslavia[2][3]. Ogni puntata era preceduta da un'introduzione in cui il
poeta Giuseppe Ungaretti leggeva alcuni versi del poema.

Lo sceneggiato è in assoluto la prima produzione della Rai realizzata a
colori, in quanto prodotta in ottica di una distribuzione internazionale e
dunque destinata anche a paesi in cui le televisioni trasmettevano già a
colori (la Rai adottò ufficialmente il colore solo nove anni dopo, nel 1977).
_Odissea_ è stato uno degli sceneggiati Rai di maggior successo, per il
livello di spettacolarità superiore a quello delle precedenti produzioni
televisive.

Circa nel 1220 a.C. nell'odierna Turchia si è combattuta la famosa guerra di
Troia, cantata a lungo nei poemi epici. Sulla collina dello Scamandro, presso
lo stretto dei Dardanelli, sorgeva la città di Troia, ricostruita ben 9 volte
diverse a causa dei continui attacchi, come riferiva l'archeologo Heinrich
Schliemann. La guerra secondo il poeta Omero era stata causata per il
rapimento della regina Elena, sposa di Menelao, organizzato dal principe
Paride, figlio del re troiano Priamo. Per gli storici il motivo della
conquista di Troia era il monopolio del passaggio delle merci tra il Mar
Mediterraneo e le terre d'Oriente. L'assalto comprendeva tutti gli eserciti
dell'intera Grecia, capitanati da Agamennone e dal fratello Menelao. Troia fu
distrutta solo nel decimo anno di guerra, grazie allo stratagemma del cavallo
di legno proposto dall'astuto Ulisse. Sebbene vincitori, i principi e i
sovrani achei patirono grandi sofferenze e dolori atroci al ritorno nell'amata
patria: Agamennone verrà ucciso dalla moglie tradita, Clitemnestra, mentre
Cassandra, anche lei figlia di Priamo, soccomberà nel massacro e infine Ulisse
sarà costretto a viaggiare intorno al Mediterraneo per ben dieci anni.

Atena, contenta che il re Ulisse è prossimo a fare ritorno alla sua isola
natale Itaca, situata a ovest della Grecia, sotto le vesti del re Mente,
giunge ad Itaca per assicurarsi che il ritorno di Ulisse sia piacevole.
Purtroppo non è così: seppur accolto con rispetto dal ventenne principe
Telemaco, Mente scopre che il palazzo del re di Itaca è assediato da numerosi
arroganti nobili della regione, i proci, i quali aspettano con ansia che la
regina Penelope si decida a prendere un nuovo marito tra di loro, supponendo
che Ulisse sia morto dato che sono passati vent'anni dalla sua partenza per
Troia, depredando senza ritegno la cantina e la dispensa del palazzo. Penelope
tenta di prendere tempo dichiarando ai proci di dover tessere una tela in
onore del suocero Laerte, ma con questo pretesto ogni notte la disfa per
ricominciarla la mattina dopo.

Telemaco, su suggerimento di Mente (che sparisce così come è venuto), indice
un'assemblea cittadina per poter sapere chi è dalla sua parte per poter
scacciare i proci e chi è intenzionato a seguirlo sulla terraferma a chiedere
informazioni di Ulisse al re Nestore, il comandante più anziano che partecipò
alla guerra. All'assemblea giungono anche i proci che sostengono di essere nel
giusto data la lunga assenza del re e dal fatto che Penelope sta impiegando
troppo tempo nel tessere la tela. A queste risposte, Il popolo itacese tace e
non osa opporsi, eppure l'indovino Egizio, notando un falco appollaiato sui
merli del palazzo, intravede il successo del viaggio di Telemaco, ma viene
deriso dai proci. La mattina dopo, Telemaco viene raggiunto dal maestro
Mentore (di nuovo Atena travestita) e gli dona una barca e dei marinai con cui
arrivare a Pilo, da Nestore. Prima di andare, Telemaco chiede alla nutrice
Anticlea di non dire nulla a Penelope. Nella notte, Melanto, la giovane serva
del palazzo fedele ai proci, li fa sgattaiolare all'interno per far vedere a
loro che cosa succede alla tela di Penelope la notte. Scoperta, Penelope viene
costretta a finire il sudario senza più scuse.

Il giorno dopo, i proci notano l'assenza di Telemaco e scoprono, minacciando
un venditore di barche, che è partito davvero per cercare notizie sul padre.
Preoccupati che la sua ricerca abbia successo, Antinoo, capo dei proci
suggerisce di tendere un agguato a Telemaco. Arrivato a Pilo nel bel mezzo di
una cerimonia sacrificale a Poseidone, Telemaco raggiunge il re dopo la
cerimonia. Nestore racconta a Telemaco della sera prima del ritorno da Troia:
c'era chi come Ulisse voleva punire gli alleati dei troiani e chi come Menelao
che voleva tornare a casa; dopo diverse discussioni, la flotta achea si separò
e Nestore non seppe più di Ulisse, perciò consiglia a Telemaco di dirigersi a
Sparta, da Menelao, con suo figlio Pisistrato che gli farà da guida. Medonte,
il portatore di vino, sentendo i proci, corre ad avvisare Penelope che, dopo
un attimo di rabbia verso Anticela per non averle detto nulla, prega per la
salvezza del figlio.

La notte, Penelope riceve in sogno la visita di Atena, sotto le mentite
spoglie di sua sorella Iftime, che le assicura che gli dei vegliano su suo
figlio e anche su Ulisse. Finalmente viene presentata la figura di Ulisse: un
uomo solo a capo di una misera zattera in balia delle onde che lo allontanano
dalla sua destinazione finale.

All'inizio della seconda puntata vi è una discussione tra Zeus e Atena in cui
i due sono d'accordo che Poseidone ha torturato abbastanza Ulisse e che è ora
che la sua sofferenza finisca. Ulisse naufraga di fortuna su un'isola e, dopo
essersi trovato un rifugio, sviene. L'isola in cui Ulisse è capitato è
Scheria, governata dai Feaci, e Atena giunge in sogno alla giovane principessa
Nausicaa, sotto le sembianze di una lontana amica ed entra nei sogni della
fanciulla, dicendole che dovrebbe prepararsi al suo ormai prossimo matrimonio
e di dirigersi con le ancelle alla foce del fiume per fare il bucato. Il
giorno dopo Nausicaa di buon'ora si reca alla foce e dopo aver fatto il
bucato, la principessa si mette a giocare con le ancelle, quando scorge tra i
cespugli un uomo sporco, lacero e pieno di salsedine e di foglie con cui si
era costruito il giaciglio. Tutte le ragazze scappano tranne Nausicaa che
rimane a fissare stupita l'uomo disperato. Ulisse anche lui rimane alquanto
catturato dalla bellezza della fanciulla e la paragona a una dea,
supplicandola poi di portarlo con sé alla reggia per ripulirsi dai detriti
delle acque.

Come ordinatole dalla dea e anche dal suo cuore, Nausicaa lo fa lavare e
vestire dalle ancelle, ma chiede che per discrezione non lo segua a palazzo, o
i giovani crederanno lo abbia scelto come sposo. Accettando i voleri della
ragazza, Ulisse si dirige da solo alla chiesa, mentre una voce interna (Atena)
gli suggerisce come comportarsi davanti ai sovrani: Alcinoo e Arete. I nobili
e i monarchi del palazzo, sospettosi di tutti gli stranieri che giungono nella
loro terra, lo riempiono di domande, per poi scusarsi riguardo al loro
interrogatorio brusco e burbero, dopo che riconoscono nell'eroe un uomo buono
e senza nulla da nascondere. In realtà Ulisse per non destare scalpore si è
finto un povero mercante in cerca di protezione. Molto tempo prima Alcinoo
racconta che il suo popolo, governato dal nonno, risiedeva nella Terra dei
Ciclopi, esseri mostruosi e violenti, che turbavano in continuazione la loro
vita; così decisero di trasferirsi con l'aiuto degli dei su una nuova isola,
pagando loro il prezzo di essere sconosciuti a qualunque viaggiatore, fuorché
Ulisse.

Ospitato a palazzo, Ulisse ha modo di sapere che i Feaci sono pacifici e che
sanno costruire barche che mai affondano e che mai si perdono ma che hanno
smesso di costruirle preoccupati per una profezia: Poseidone, il loro
protettore, avrebbe punito i Feaci distruggendo l'equipaggio della nave che
accompagnerà un suo nemico a bordo. Ulisse, intanto, passa molto tempo con
Nausicaa, raccontandole che fino a qualche settimana fa era rimasto per sette
anni prigioniero a Ogigia, un'isoletta in cui è esiliata la bellissima ninfa
Calipso, a cui Ulisse ha resistito mentalmente, finché su ordine degli dei,
lei non gli ha permesso di andare via in zattera. Pochi giorni dopo, Odisseo
viene invitato a vedere i giochi che decreteranno uno sposo per Nausicaa. Il
campione, quindi, chiede all'ospite di partecipare alle gare di spada, ma
Ulisse, per non essere riconosciuto, rifiuta, almeno finché gli atleti mettono
in dubbio la sua forza, facendo arrabbiare Ulisse che non solo batte tutti i
partecipanti ma rischia anche di ucciderne uno.

Dispiaciuto, Ulisse chiede perdono ad Alcinoo, ma questi pretende di più
sapere il suo nome anziché sentire le sue scuse.

Per la vittoria degli atleti, il cieco aedo Demodoco, racconto a tutti la
storia delle ultima cosa che vide prima di perdere la vista: la caduta di
Troia: erano passati dieci anni dall'inizio della guerra, ma nessuna delle due
fazioni aveva rinunciato, finché un giorno, sulla spiaggia di Ilio, i troiani
trovarono l'accampamento acheo deserto e un gigantesco cavallo di legno sulla
spiaggia. Mentre Priamo e molti altri cittadini lo intendono come un'offerta
degli achei a Poseidone per un viaggio senza pericoli, il sacerdote Laocoonte
capisce che è una trappola o un'offerta che chieda che il dio distrugga la
città. Tanto è sicuro il sacerdote di quanto ha detto, che gli conficca una
lancia nel vente, quasi infilzando Ulisse e gli altri rintanati dentro. Sul
punto di bruciarlo, Priamo ferma Laocoonte e ordina venga portato dentro la
città per ritirare l'offesa arrecata al dio. Il piano di Ulisse funziona: con
il cavallo dentro le mura, gli achei escono dalla scultura, avvisano i
compagni nascosti e Troia viene espugnata. La tragedia è inarrestabile e
quella stessa notte, dopo aver banchettato e festeggiato, i troiani vengono
sterminati dai greci; persino Priamo, Deifobo, nuovo sposo di Elena, e
Astianatte, il neonato figlio di Ettore e Andromaca, viene prelevato con forza
dalla culla e gettato dalle mura da Neottolemo, il figlio spietato di Achille.
Al ricordo di queste atrocità, Ulisse incomincia a singhiozzare sommessamente,
scosso da violenti brividi, e Demodoco, accortosi di ciò, lo riconosce sotto
lo stupore di tutti i commensali.

Telemaco e Pisistrato, intanto, giungono a Sparta, dove Menelao ed Elena sono
appena ritornati dal loro viaggio, differentemente da Ulisse. I sovrani
accolgono Telemaco che, al contrario delle sue aspettative, si trova davanti
due coniugi tristi e duramente provati dalle fatiche della guerra e dalla
sorte dei sopravvissuti. Agamennone, racconta il re, è morto ucciso da
Clitennestra sua moglie e molti hanno trovato la stessa morte nelle loro case.
Il sovrano racconta che l'ultima volta in cui ha sentito di Ulisse, lo ha
saputo da Proteo, che gli disse anche come tornare a casa. Per poter calmare
gli animi, Elena droga il vino di suo marito e gli ospiti per alleviargli il
dolore e racconta della volta che vide Ulisse prima che Troia fu espugnata:
dopo essersi fatto picchiare a sangue dall'amico Diomede per apparire come uno
straccione, Ulisse era entrato in città presentandosi come un soldato frigio
aggredito dai compagni ubriachi. La sacerdotessa Cassandra, famosa per la sua
sfortuna di predire fatti futuri ma senza essere mai creduta, gli crede subito
e gli confida che sa che la sua città è destinata a perdere, se dovesse essere
trafugato dal tempio il Palladio di Atena. Dopo che Cassandra si allontana,
sopraggiunge Elena, divenuta vedova di Paride la quale subito riconosce
Ulisse, sebbene pesto e sanguinante, maledicendo la sua venuta. Ulisse
infuriato la minaccia di fare il doppio gioco e di perdere inutilmente tempo
in quel palazzo, dato che per lei sta combattendo l'intero esercito della
Grecia; infine la lascia, mettendola in guardia dalle grinfie del marito
Menelao.

Ormai scoperto, Ulisse racconta ai Feaci delle disavventure che gli costarono
il ritorno in patria, la flotta e i compagni. Partito da Troia con 12 navi e
molti compagni, perde prima 6 uomini per ciascuna delle sue navi nella terra
dei Ciconi, alleati dei troiani. In seguito perde 11 delle sue 12 navi nella
terra dei Lestrigoni, giganti che dall'alto affondano le navi entrate nel
porto; si salva solo la nave di Ulisse che per prudenza l'aveva tenuta fuori
dal porto. Con l'unica nave superstite, Ulisse approda nella costa
mediterranea dell'Africa, abitata anche da strani abitanti chiamati Lotofagi,
ovvero mangiatori di un fiore afrodisiaco di nome Loto. Tre compagni vengono
mandati in avanscoperta, ma dopo diverse ore non fanno più ritorno.
Preoccupato, Ulisse li va a cercare e giunge in un immenso giardino con povere
case. Tutti gli abitanti sorridono e vaneggiano ridendo, tra questi vi sono
anche i tre amici di Ulisse. Essi hanno perso completamente la memoria perché
si sono cibati della polvere ottenuta dalla triturazione dei fiori di quel
campo, il Loto appunto, e ora non vogliono più lasciare l'isola. Persino
quando Ulisse cerca di ricordar loro le mogli, i figli e le case amate i
compagni ebbri non esprimono la minima considerazione e continuano a divorare
il loto sghignazzando. Allora Ulisse li preleva tutti e li lega sulla nave,
per proseguire il viaggio.

Approdati su un'altra isola, Ulisse e dodici dei suoi compagni vanno a fare
rifornimenti e così si recano a cacciare fino a quando, seguendo delle enormi
orme umane non scoprono una caverna enorme e rozza. Incuriositi, i marinai vi
entrano e scoprono un enorme giacimento di formaggio, di latte e di ricotta e
utensili appartenenti a un gigante: le ciotole che contengono il cibo sono
enormi così come un'ascia e il giaciglio. Tuttavia Ulisse, sordo alle
insistenze dei compagni che vorrebbero andare via dopo aver preso il
formaggio, crede di poter instaurare un dialogo con l'abitante di cui apprezza
le doti nel fare i nodi e nel produrre buona ricotta. In ogni caso non c'è più
tempo per fuggire perché arrivano nella grotta gli animali del gregge.

La caverna è abitata da un gigante mostruoso e dalle abitudini animalesche di
nome Polifemo. Il ciclope è orribile a vedersi, pieno di peli simile a una
bestia e con un unico occhio in mezzo alla fronte. I compagni cadono in terra
dal terrore non appena se lo vedono di fronte che sbarra l'entrata della
caverna con un enorme masso e chiede con voce lugubre e rimbombante a loro di
presentarsi. Ulisse, tentando di proteggere gli amici, chiede a Polifemo di
poterli ospitare, dato che hanno bisogno di viveri, e di rispettare le leggi
del dio Zeus, potente e vendicativo. Polifemo scoppia in una fragorosa e
terrificante risata, dichiarando di essere figlio di Poseidone e quindi di
autoproclamarsi onnipotente e di non dover obbedire a nessuno, nemmeno agli
altri dei. I compagni scappano terrorizzati, ma Polifemo ne prende uno e lo
stritola nella mano; di seguito ne agguanta un altro, svenuto per lo choc, che
sfracella violentemente contro una pietra, per poi mangiarseli entrambi.
Ulisse vorrebbe ucciderlo, subito dopo che questi si è coricato, ma viene
frenato dagli amici, compreso il buon cugino Euriloco. Se Ulisse avesse
trafitto al cuore il ciclope, poi nessuno avrebbe avuto la forza di rimuovere
il gigantesco masso dall'entrata, e così l'eroe è costretto ad aspettare la
fine di tutti. Il giorno dopo però gli viene un'idea e ordina ai compagni di
prendere un grosso ramo di ulivo e di affilarlo, mentre il ciclope esce per
far pascolare il gregge. Successivamente Ulisse sorteggia i compagni che
avrebbero dovuto distrarre il ciclope, mentre nascondeva il tronco.
Sfortunatamente i prelevati non sono abbastanza veloci e Polifemo divora anche
loro.

Tutti i prigionieri stanno per perdere le speranze, se non fosse per l'astuto
Ulisse che decide di far bere al ciclope il vino che si era portato dietro
dalle barche come dono per gli abitanti di quella terra, un vino molto
speciale e tanto concentrato che per essere bevuto normalmente dovrebbe essere
allungato con ben 20 misure d'acqua. Riempito una grossa scodella, Ulisse lo
afferra a stento con entrambe le braccia e lo porge a Polifemo, che sebbene
sospettoso della nuova bevanda, lo assaggia, diventandone subito pazzo.
Ulisse, volendolo far ubriacare, glie ne porta un altro colmo che Polifemo
vuota. Ulisse, alla richiesta di Polifemo di rivelargli il proprio nome,
risponde di chiamarsi “Nessuno”; al che sghignazzando il ciclope dice che per
ricompensa lo mangerà per ultimo. Ulisse, senza perdere tempo, dopo che il
ciclope si è addormentato ubriaco fradicio, chiama a sé gli amici che
arroventano la punta del tronco: i prigionieri hanno intenzione di accecare
Polifemo affinché possa farli scappare aprendo l'entrata. I compagni, compreso
Ulisse, prendono il tronco fumante e si avvicinano al letto di Polifemo,
salendoci sopra e posizionandosi direttamente dietro la testa del mostro per
impiantare meglio il tronco. Con un grido d'incoraggiamento Ulisse e i
compagni conficcano il palo, ma l'urlo di dolore di Polifemo è tanto
agghiacciante e rimbombante che li fa cadere tutti a terra, mentre il ciclope,
agitando le mani, crea un gran disordine e fracasso nella spelonca. Chiama
urlando anche i suoi fratelli ciclopi i quali, accorrendo, chiedono cosa o chi
gli stia facendo del male. Alla risposta “Nessuno mi fa del male!” i ciclopi
dicono a Polifemo che non possono fare e niente e che lui deve pregare
Poseidone e lo abbandonano.

Dopo una notte di grida continue e agonizzanti, Polifemo il mattino seguente
apre la porta della caverna per far uscire le pecore e le capre. Ulisse e i
suoi compagni si legano al ventre delle capre unite a gruppi con delle corde,
tranne Ulisse che si aggrappa di sotto al vello del montone del gregge, per
non farsi riconoscere dal ciclope che tasta una a una le pecore. L'ariete esce
per ultimo e Polifemo, dopo aver detto parole di affetto verso il capogregge,
pronuncia una maledizione contro Ulisse chiamando a sé suo padre Poseidone.
Mentre i compagni si affrettano a risalire sulla barca, Ulisse preferisce
rimanere sulla terra ancora un momento per schernire Polifemo comunicandogli
che ad accecarlo è stato Ulisse, il re di Itaca. Polifemo, pazzo di rabbia, si
arrampica su una sporgenza, maledicendolo e gettando contro la nave vari
massi, supplicando il padre di far naufragare la barca del nemico. E di fatti,
poco dopo partito, Ulisse sarà costretto per le cattive condizioni del mare ad
approdare sull'isola di Eolo, il dio padrone del vento.

Proseguendo il racconto, Ulisse giunge sull'isola di Eolo e decide di
avventurarsi da solo. Entrato in un palazzo, Ulisse entra in un'enorme e
sfarzosa stanza da banchetto piena di vapore blu e di “eroti” (ragazzini
flautisti) che suonano vari strumenti e distribuiscono vino. Al termine della
stanza vi era una grande tavolata piena di ogni ben di dio con seduti al
centro Eolo e ai suoi lati i familiari: i figli e le figlie che aveva fatto
sposare tra di loro per tenere unita la famiglia. Eolo è molto anziano e
corpulento dai capelli argentei e chiede all'eroe di mangiare con loro
raccontando le sue imprese della guerra di Troia. Ulisse rimarrà a mangiare
per vari mesi raccontando e ripetendo varie volte le sue storie, finché non
chiede al dio di lasciarlo andare. Eolo acconsente e per di più decide di
regalargli tutti i venti di Borea e di Libeccio che dominano il Mondo. Prima,
però, chiede ad Ulisse se qualche dio lo perseguiti, nel qual caso non avrebbe
potuto dargli il suo dono; Ulisse mente, tacendo il fatto che Poseidone, dopo
l'episodio di Polifemo, gli è ostile. Eolo, allora, riunisce tutti i venti e
li rinchiude in un grosso sacco fatto con la pelle conciata di un ariete, e li
consegna a Ulisse a patto che questi non apra mai l'orcio per non scatenare un
cataclisma naturale. Ulisse promette e si avvia alla nave, per riprendere il
viaggio; grazie ai venti sarebbe giunto a Itaca molto prima del previsto. Ma i
compagni, incuriositi dal sacco, credendo che contenesse ricchezze, un giorno,
proprio mentre si cominciano a intravedere le coste dell'isola tanto
desiderata, aprono la sacca mentre Ulisse dormiva esausto, venendo sballottati
avanti e indietro per tutto il Mar Mediterraneo. Ulisse s'interrompe per
riflettere sulle sue sciagure, mentre la regina commenta che in fondo tutti i
suoi guai se li merita per non essere stato vigile e per essersi messo contro
gli dei, visitando terre sconosciute e disobbedendo agli ordini degli amici
con l'inganno.

Approdato su una nuova e sconosciuta isola, Ulisse assieme ai suoi sventurati
compagni stabilisce di visitarla per vedere se fosse abitata da belve o da
uomini sanguinari. Divide la spedizione in due gruppi: uno comandato da
Elpenore e l'altro da lui stesso. Entrati nel folto bosco però il gruppo di
Elpenore viene aggredito non si sa da che cosa e le persone vengono
trasformate in maiali. Ulisse intanto incontra un pastorello, in realtà Ermes,
che gli comunica la triste sorte dell'altro gruppo. Ulisse vorrebbe gettarsi
in loro aiuto, ma il dio lo ferma, dicendogli che questo è un sortilegio della
maga Circe, padrona dell'isola, e che per liberare gli amici dovrà prima di
tutto mangiare un fiore sacro. Dopodiché l'eroe si sarebbe presentato dalla
maga e si sarebbe fatto condurre nella sua dimora; Circe di sicuro gli avrebbe
dato da bere una pozione ingannandolo, ma Ulisse sarebbe rimasto immune e
verrebbe preso da una terribile voglia di trafiggere la maga, ma
trattenendosi.

Ulisse ascolta questa profezia e si avvia nel giardino dove incontra una donna
bella e terribile allo stesso tempo che lo sottopone a degli indovinelli e a
delle prove, ma Ulisse, protetto da Ermes, le risolve tutte. Circe,
accorgendosi che quell'uomo è diverso da tutte le altre sue vittime, decide di
portarselo a casa per fargli bere un po' di vino. Improvvisamente Ulisse si
trova in una strana dimora piena di piante rampicanti e di gabbie contenenti
animali e uccelli di ogni genere, tutti i prigionieri della maga, ma viene
subito invitato a sedersi da Circe che gli offre una coppa d'oro. Ulisse,
sapendo di essere immune al veleno, la beve tutta d'un fiato, tuttavia
soffrendo molto per il veleno. Circe intanto se la ride di cuore, pensando che
presto il malcapitato si sarebbe trasformato in porco anche lui, ma d'un
tratto sbianca e comincia a imbruttire paurosamente: si è accorta che i suoi
poteri sono nulli sull'eroe. Ulisse, più adirato che mai, si avventa con la
spada tratta sulla maga, ma poi si ricorda della profezia e non la uccide, ma
le ordina di portarlo dagli amici. Circe, ritornata improvvisamente bella e
più docile che mai, lo accompagna in una stalla dove grugniscono
disperatamente dei porci e li ritramuta nelle persone che erano prima.
Tuttavia, per la improvvisa metamorfosi, i compagni si trovano spaesati e non
riconoscono nemmeno Ulisse, scappando ogni volta che questi cerca di
parlargli. Circe allora ne approfitta per trattenere ancora un po' l'eroe,
dato che l'effetto della magia sui compagni sarebbe svanito in pochi giorni, e
con lui passa ogni volta delle notti passionali d'amore.

Circe, per garantire che l'eroe si decida a rimanere con lei per sempre, gli
fa bere una pozione magica che gli fa dimenticare l'amata isola, e lo rende
invisibile di fronte ai compagni. Con Circe Ulisse passerà la bellezza di un
anno e solo l'intervento dei compagni, stufi di vivere sulla nave senza far
niente, riporterà l'eroe alla ragione. Ulisse chiede a Circe di essere
lasciato andare una volta per tutte e questa, seppure a malincuore, accetta,
ma prima della partenza gli confida alcuni segreti e soprattutto gli ordina di
recarsi negli Inferi. Infatti, dato che molti degli dei gli sono ostili,
Ulisse ha un destino assai incerto e pericoloso quando naviga sul mare, e così
ha bisogno delle profezie dell'indovino cieco Tiresia, morto alla veneranda
età di oltre 700 anni, affinché possa navigare tranquillo fino a Itaca.

Ulisse, come gli aveva detto Circe, s'incammina nel bosco dell'isola, finché
giunge in un antro buio scavato nella terra. Il luogo oscuro in cui si troverà
Ulisse è tetro, senza vita e pieno di nebbia. L'eroe ha paura perché a lui
pare come un intricato labirinto pieno di colonne e cave morte e soprattutto
non scorge anima viva. Infatti Circe gli aveva consigliato di portarsi dietro
un capretto nero vivo per sgozzarlo cosicché le anime dei defunti potessero
comparire e avvicinarsi, con la speranza che tra loro vi fosse anche Tiresia.
Ulisse compie il rito e subito appare una schiera di persone lugubri,
piangenti e sospiranti coperte da cappe pesanti e grigie che lasciano libero
solo il volto. Tutte si avvicinano pericolosamente al sangue della vittima per
berlo, ma Ulisse le scaccia con la spada: solo Tiresia avrebbe dovuto
dissetarsi. La schiera scompare e finalmente compare l'indovino: è canuto, con
una lunga barba e comunica solo parlando a fil di voce, e Ulisse lo invita a
bere. Quando Tiresia si rialza da terra la sua figura appare ancora più
spettrale, dato che gli cola il sangue del capretto dalla bocca e comincia a
comunicare a Ulisse il suo viaggio futuro. Egli dovrà affrontare ancora molti
pericoli e solo al decimo anno dalla distruzione di Troia Ulisse potrà
riabbracciare la famiglia, ma non si tratterrà a Itaca a lungo perché, spinto
dalla sua voglia di conoscenza, compirà un altro viaggio che sarà l'ultimo
della sua vita.

Ulisse non comprende tutto e lascia Tiresia a cibarsi ancora del capretto, per
avventurarsi più in fondo negli Inferi. Scorge un'anima: è quella di
Agamennone il quale gli rivela di essere stato pugnalato a tradimento assieme
alla concubina Cassandra dalla moglie Clitennestra. La donna era ancora
sconvolta per il sacrificio antico della figlia Ifigenia per volere del padre,
dato che gli dei non permettevano la partenza per Troia, e ora aveva un motivo
in più per scannare Agamennone: il tradimento con la profetessa troiana.
Agamennone mette in guardia l'eroe quando ritornerà a Itaca: nessuna donna è
fedele al marito e soprattutto cercherà di ucciderlo dopo tanti anni di
distanza e così potrebbe accadere anche con Penelope e Telemaco. L'anima
piangente di Agamennone si allontana e Ulisse, più sconvolto che mai, ne
incontra un'altra: lo spirito del valoroso Achille, morto per mano della
traditrice Polissena e delle frecce di Paride. Achille appare più lugubre di
Agamennone e confida a Ulisse di preferire essere schiavo del padrone più vile
e crudele del mondo piuttosto che essere costretto a governare i morti
nell'Ade. L'ultimo spirito che Ulisse incontrerà negli Inferi sarà la madre
Anticlea. Ulisse le chiede come sia morta e questa, piangendo, comunica che è
spirata aspettando proprio l'arrivo del figlio a Itaca. Allora Ulisse si rende
conto dell'atrocità e dell'inutilità della guerra combattuta per tanti anni a
Troia per riprendersi la sposa di un re tradito e di aver perso inutilmente
tempo nei continui viaggi nel Mediterraneo, senza accorgersi che i cari
morivano di disperazione aspettandolo a Itaca; e ricordando ciò, piange
amaramente ai piedi dello spirito. La madre lo invita a non disperarsi e ad
affrettarsi nel ritorno per l'isola perché se tarderà ancora, presto morirà di
crepacuore anche il padre Laerte che da tempo si era ritirato a vivere come un
sudicio eremita tra le bestie.

Ulisse viene a conoscenza anche dei soprusi dei proci che infestano la sua
reggia insidiando l'innocenza di Penelope e a sentire tali parole è preso da
un moto d'ira, ma prima cerca di abbracciare inutilmente le ginocchia della
madre che scompare ogni volta che viene toccata. Avviandosi verso l'uscita,
Ulisse scorge un'altra anima: è l'amico Elpenore, morto da pochi attimi a
causa del suo stato ebbro. Infatti i compagni, sul mondo dei vivi nell'isola
di Circe, si erano dati alla pazza gioia per scacciare le preoccupazione ed
Elpenore, che aveva bevuto troppo, era caduto da una sporgenza rompendosi
l'osso del collo. Ulisse promette all'anima che avrà degna sepoltura una volta
risalito e così farà, seppellendolo proprio sulla spiaggia dell'isola,
gridando assieme i compagni tante volte il suo nome quanto bastasse a
raggiungere le orecchie della madre lontana.

Circe comunica a Ulisse delle cose terribili riguardo ai suoi prossimi viaggi:
la prima tappa da affrontare è l'attraversamento dello scoglio delle temibili
sirene, poi dovrà superare la gola di Scilla e Cariddi. Si ritiene che questa
sia stata superata solo da Giasone con gli argonauti grazie all'aiuto di un
dio, impresa epica narrata da Apollonio Rodio nelle _Argonautiche_. L'ultima
fatica di Ulisse sarà la sosta sull'isola del Tridente, dove pascolano le
vacche sacre al dio Elio, ovvero il Sole, inviolabili se non si voleva
incombere nell'ira del padrone divino. Tutte queste cose Circe le confida a
Ulisse e poi svanisce, lasciandolo confuso e stupito. L'eroe comunica le tappe
ai compagni e li invita a partire, ma qualcosa in loro è cambiato: stanno
lentamente perdendo la fiducia nel loro condottiero.

Incoraggiati i compagni a imbarcarsi per tornare a Itaca, Ulisse riprende il
viaggio, avvicinandosi subito allo scoglio delle sirene. Queste sono esseri
non visibili all'uomo, sebbene la leggenda le voglia col corpo di uccelli
rapaci e la testa di donne bellissime, e hanno il potere d'incantare i
viaggiatori con la loro voce, per farli infine sfracellare con la barca sullo
scoglio. I compagni credono che Ulisse sia diventato pazzo, dato che vuole
coprire di cera le loro orecchie affinché non odano la voce. Ulisse, per
dimostrare loro di essere perfettamente lucido, si fa legare da Euriloco
all'albero maestro, raccomandandosi con lui di stringere più forte se lui
avesse implorato di slegarlo. La nave è ormai giunta allo scoglio e mentre lo
costeggia, Ulisse intravede le ossa dei marinai sfortunati vittime delle
Sirene e infine incomincia a udire le loro voci che gli penetrano nella mente,
offuscandola. Le voci invitano insistentemente Ulisse ad approdare sull'isola
affinché finisca i suoi giorni in allegria e spensieratezza dopo tanti anni di
combattimento e vissuti nel dolore. Ma Euriloco lo tiene ben stretto e così
Ulisse, duramente provato dal potere delle Sirene, riesce a superare lo
scoglio assieme ai compagni.

La seconda tappa è l'attraversamento di una stretta gola tra due rocce enormi:
Scilla e Cariddi. Tuttavia Ulisse, credendo di perdere troppo tempo nella
traversata e di non uscirne vivo, prende un'altra via più lunga che lo fa
giungere nell'isola del Tridente, consacrata al dio Elio (il Sole) per le
vacche che pascolano l'erba.

La nave approda sulla spiaggia e subito sulla zona piomba una grande bonaccia
che impedisce ai compagni di riprender il viaggio al più presto. Ulisse
infatti è stato costretto controvoglia dagli amici Eraclio, Euriloco, Polite e
Filetore che non avevano più fiducia nel loro comandante; ora i marinai
possono sperare solo nei viveri che possiedono e nelle prede da pescare.
Ulisse non sa più che fare perché la profezia di Circe gli aveva detto che se
qualcuno si fosse azzardato a uccidere una sola vacca l'intera flotta sarebbe
stata annientata dagli dei. L'eroe fa di tutto per impedirlo ai compagni,
ormai stremati da settimane per la fame e la scarsezza di cibo, ma un giorno
in cui sale su una rupe per implorare Zeus, accade la disgrazia. Euriloco fa
uccidere una giovenca e banchetta con gli altri per tutta la notte; Ulisse non
lo rimprovera nemmeno perché sa già che il destino di quegli sventurati è
segnato. Infatti, lasciata l'isola per l'improvviso ritorno del vento,
sopraggiunge una terribile tempesta scatenata da Poseidone che fa naufragare
la nave coi compagni. Solo Ulisse si salva su una trave e viene sballottato
per sette giorni nel mare fino ad arrivare sull'isola di Calipso.

Concluso il triste racconto di tutte le sue disavventure, Ulisse chiede al re
Alcinoo una nuova nave e un equipaggio per raggiungere la ormai vicina Itaca e
il buon re glielo concede. Arrivato sull'isola tanto amata, Ulisse, dato che
da vent'anni non la vedeva più, non riconosce più nulla della patria e subito
chiede a un pastore informazioni riguardo al posto. Il ragazzo non è altri che
la sua protettrice Atena che, per metterlo alla prova, gli domanda chi sia.
Ulisse, mantenendo nascoste le sue generalità, gli dice che è un marinaio
sfortunato proveniente dall'Egitto e Atena lo loda per la sua scaltrezza,
trasformandolo in vecchio mendicante affinché non venga subito riconosciuto
dagli abitanti e dai familiari, cosicché possa pianificare meglio la sua
vendetta. Sparito il ragazzo, Ulisse giunge nella casa di Eumeo, il guardiano
di maiali nonché servo più fidato di Ulisse, che lo accoglie amichevolmente
come vuole la tradizione verso qualunque ospite, non riconoscendolo
ovviamente. Ulisse rimane stupito dalla bontà dell'uomo e comincia a fare
domande riguardo alla sorte di quello sventurato combattente partito per Troia
e mai tornato a casa, lasciando disperati la moglie e il figlio, partito alla
sua ricerca. Eumeo racconta tutto nei minimi particolari e Ulisse, sebbene
tentato dal mostrargli chi sia realmente, non lo fa.

Telemaco intanto torna nell'isola di Pilo da Sparta, più sconfortato che mai,
e fa salire a bordo l'indovino Euclimeno, che è convinto di sapergli dire
qualcosa riguardo a suo padre; oramai Telemaco è disposto a tutto ed è pronto
a credere alle testimonianze di chiunque. E difatti far salire a bordo
quell'uomo si dimostra un'ottima azione per Telemaco perché Euclimeno gli
consiglia di invertire la rotta per Itaca, non passando per lo stretto di
Samo, dato che lì lo aspettava un'insidia dei proci. Telemaco arriva sano e
salvo a Itaca e si reca di notte alla casa di Eumeo dove lo aspetta anche
Ulisse mendico. Allora la dea Atena appare all'eroe e gli comunica che ora può
finalmente smascherarsi ai familiari di fiducia e la notte si conclude con un
tenero e commovente abbraccio tra Ulisse e il figlio piangente di gioia. Il
giorno seguente i tre pianificano il modo di entrare a corte, confidando
sull'aiuto di Eumeo e di Penelope, mentre al porto ritorna la nave coi proci,
più adirati che mai per il colpo fallito.

Penelope è preoccupata per la sorte del figlio, ma si rinfranca quando lo vede
apparire sano e salvo sulla soglia di casa assieme a Euclimeno e li invita a
lavarsi per poi mangiare. Rifocillatosi, Telemaco si accosta alla madre,
appoggiandole dolcemente il capo sul ginocchio, e le chiede come fosse Ulisse
prima della sua nascita. Felice, Penelope ricorda quando il suo sposo, più
povero che mai, giunse nella sua casa per chiedere la sua mano, sebbene
scacciato dal futuro suocero. Egli, sapendo che Penelope lo amava
segretamente, si avviò verso il carro e la ragazza lo aveva inseguito
pregandolo di farla salire. Il padre, fuori di sé dalla rabbia si parò davanti
al cocchio, ma Ulisse lo superò comunque scansandolo e si sposò con Penelope.  
La puntata si conclude con Euclimeno che preannuncia l'arrivo di Ulisse tra
qualche giorno ed Eumeo che conduce il padrone Ulisse, sempre vestito da
straccione, alla corte.

Ulisse viene condotto a corte, ma prima si ferma davanti a un cane anziano e
sporco: è Argo, il cane amato da Ulisse, ormai morente, che riconosce il
padrone, anche dopo vent'anni di assenza, e finalmente muore felice.
L'accoglienza dei commensali proci è sgarbata e crudele: lo percuotono e lo
deridono, non sapendo cosa li attende tra pochi giorni. La puntata è una delle
più caratterizzanti dell'intera opera perché vi è un collegamento continuo
della narrazione che passa sia per bocca di una voce fuoricampo maschile (come
è avvenuto negli altri episodi) sia nelle labbra di muse nelle vesti di
ancelle. Telemaco non può sopportare a lungo i soprusi dei pretendenti nei
confronti del padre che viene addirittura percosso a tradimento da quel
vigliacco di Antinoo, leader dell'intera brigata, che lo obbliga ad andarsene.
Come se non bastasse a corte giunge anche il corpulento Armeo (detto Iro), che
si vanta di essere il più forte di tutti i mendicanti e maltratta Ulisse,
temendo che gli voglia rubare il posto. I proci propongono di farli combattere
mettendo in palio un bel pezzo di carne arrosto e si dirigono nel cortile.
All'inizio pare che Armeo stia per vincere ma poi i colpi del bullo fanno
risvegliare un'ira antica nel petto di Ulisse che lo stende con un solo colpo
ben assestato sulla mascella. Sanguinante e barcollante, Armeo stramazza a
terra e Ulisse lo sistema davanti a una colonna dolorante.

Successivamente viene convocato in una stanza segreta, usata solo da Penelope,
per parlare con la regina in privato. Penelope è incuriosita da quello
straniero e vorrebbe sapere di più sul suo conto. Ulisse però mente ugualmente
e le comunica di essere Etone, fratello del re cretese Idomeneo, figli di
Minosse. Tuttavia egli afferma di aver conosciuto Ulisse, descrivendo in ogni
dettaglio il suo mantello con la fibbia dorata raffigurante un cane che sbrana
un cervo. Penelope rimane stupita e addirittura s'illude di riconoscere nel
mendicante il suo sposo, ma Ulisse la fredda ricordandole di essere solo un
guerriero minoico caduto in disgrazia dopo la guerra di Troia.

Euriclea, l'ancella più anziana e più saggia della reggia, viene chiamata a
lavare i piedi del mendicante e, risalendo fino al ginocchio, riconosce una
cicatrice. Si tratta della ferita inferta all'eroe da un cinghiale tanti anni
prima durante una battuta di caccia. La nutrice finalmente ha riconosciuto il
suo padrone, ma questi le tappa la bocca, temendo che possa, seppur non
volendo, rovinare tutti i suoi piani di vendetta. Euriclea tace e Ulisse si
reca nelle scuderie dove un giovane stalliere sta strigliando i cavalli: è
Filezio, assunto da Ulisse quando era un ragazzo di dieci anni; neanche lui
riconosce il suo padrone. Eumeo, sapendo tutto, tace ugualmente.

Si sta avvicinando il giorno tanto atteso dai proci, ovvero quello in cui
Penelope deciderà chi sarà il nuovo sposo e re di Itaca; infatti i
pretendenti, da grandi maleducati, non avevano ancora portato dei doni per la
regina e questa, per prendere tempo, aveva preteso che loro glieli portassero.
Nello stesso giorno della consegna dei doni, Penelope aveva ordinato che
venisse organizzata una gara con l'arco di Ulisse e il vincitore sarebbe
divenuto il suo nuovo marito. La notte prima del giorno stabilito sia Ulisse
sia Penelope la passano insonni; il primo è fortemente tentato di rivelarsi
alla sposa, l'altra ha una visione. Infatti immagina un gran gruppo di oche
che vengono falciate dall'arrivo di una grande aquila e teme di gioia e di
paura per il vero arrivo dell'amato sposo.

Arriva il giorno fatidico e Penelope si reca a prelevare l'arco di Ulisse. Si
riteneva che nessuno tranne l'eroe riuscisse a tenderlo, perché il padrone lo
aveva ricavato dalle corna di un bue sacro agli dei e lo spalmava ogni volta
prima di usarlo con del grasso e levava sempre la corda quando non gli
serviva. Anche Telemaco vuole iscriversi alla gara, per impedire che uno dei
proci possa vincere e impugna l'arco, ma non riesce a tender la corda. Mentre
Antinoo si prepara nell'impresa, scorge Ulisse mendicante che su di una trave
orizzontale piazza l'una di fianco all'altra delle scuri con un grande foro
nel mezzo della lama, cosicché vi fosse un'unica e perfetta linea invisibile
tra i fori di ciascuna lama.

Antinoo prova a tendere l'arco ma gli risulta impossibile; neanche
l'intervento degli amici risolve la questione. Allora accade che il mendico
Ulisse chiede di poter umilmente provare a smuovere il filo dell'arco. Tutti i
proci lo deridono e provano anche a percuoterlo, ma Telemaco glielo impedisce.
Ulisse abilmente si spoglia di tutte le vesti lacere e tende l'arco,
scagliando la freccia e facendola passare attraverso tutti i fori delle scuri.
I proci sono in preda al panico, anche perché Antinoo è stato appena trafitto
al fianco da una freccia di Ulisse mentre cercava di ucciderlo con un pugnale
e non hanno neanche un'arma per difendersi: tutte erano state portate via di
nascosto da Telemaco ed Eumeo la notte precedente. Con l'aiuto del figlio di
Eumeo e di Filezio Ulisse fa strage di tutti i proci. Non se ne salva neanche
uno, e periscono anche le ancelle che avevano tradito la fiducia della regina
Penelope passando dalla parte dei Proci.

Finalmente Ulisse si è vendicato e non aspetta altro che recarsi nella stanza
di Penelope che ha assistito atterrita e meravigliata alla carneficina. La
donna non è ancora del tutto convinta che il guerriero sia Ulisse, tuttavia lo
fa entrare nella stanza. Il riconoscimento avviene quando Penelope propone di
spostare il letto nuziale, al che Ulisse replica che la cosa è impossibile,
perché quel letto era stato costruito da lui stesso intagliandolo da un enorme
tronco di albero, attorno al quale aveva poi edificato la sua reggia. Penelope
allora non ha più dubbi e abbraccia lo sposo piangendo e ridendo di gioia.
Ulisse, commosso, le racconta tutte le sue disgrazie e con lei passa una lunga
e felice notte d'amore; infatti l'Aurora prolunga la notte facendo passare
vari giorni. La parte finale della puntata narra della pacificazione, per
intercessione di Mentore e Atena, tra Ulisse e i suoi e i parenti dei giovani
uccisi. Quando ormai sembra inevitabile lo scontro tra le due parti nei campi
presso la capanna di Laerte (dove Ulisse era andato con i suoi), su
sollecitazione di Mentore e Atena prima Ulisse depone le armi,
inginocchiandosi in senso di rispetto verso i parenti dei giovani morti, poi
lo stesso viene fatto dal padre che capitanava la parte avversa, sancendo così
la pacificazione.

Vi sono diverse differenze tra lo sceneggiato e l'opera di Omero, eccone
alcune:

Nel 2002 la Elleu Multimedia lanciò in DVD due cofanetti contenenti ciascuno
quattro puntate restaurate e rimasterizzate con biografie e filmografie negli
extra. All'inizio di ciascun DVD vi è un prologo che narra le ragioni della
guerra di Troia e nel secondo disco il viaggio e l'aspetto multiforme di
Ulisse.

