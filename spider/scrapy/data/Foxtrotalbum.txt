_**Foxtrot**_ è il quarto album in studio del gruppo musicale britannico
Genesis, pubblicato il 6 ottobre 1972 dalla Charisma Records.

Dal punto di vista musicale, _Foxtrot_ affianca temi scritti già da tempo dai
membri della band a idee nuove.[3] Se nel precedente _Nursery Cryme_ i testi
erano per gran parte ambientati nel passato, sia esso reale o letterario-
fiabesco, in quest'album i riferimenti mitologici, letterari o biblici (come
in _Supper's Ready_ o in _Can-Utility and the Coastliners_ ) si affiancano
all'attualità o al futuro fantascientifico ( _Watcher of the Skies_ , _Get 'Em
Out by Friday_ ) o rimbalzano dagli uni agli altri (la stessa _Supper's Ready_
).

L'album si apre con _Watcher of the Skies_ , il cui testo fu scritto da Tony
Banks e Mike Rutherford sulla terrazza di un albergo di Napoli dove il gruppo
si trovava per il fortunato tour italiano legato a _Nursery Cryme_.[4] La
vista dall'alto della città campana apparentemente deserta ispirò agli autori
l'idea di un mondo in cui l'umanità si è estinta, osservato con stupore da
visitatori alieni. Il brano – e l'intero album – comincia con una lunga
introduzione (1 minuto e 30 secondi) interamente eseguita da Tony Banks al
mellotron (che la band aveva acquistato dai King Crimson),[5] un esempio della
commistione fra rock e spunti "sinfonici" tipica dei Genesis dell'epoca.[6]
Proprio grazie alla sua introduzione, il brano divenne il pezzo di apertura
fisso dei concerti dei Genesis sino al 1975: il gruppo lo eseguiva in
penombra, illuminato solo da lampade di Wood che mettevano in risalto l' _eye-
glow_ attorno agli occhi di Gabriel, il quale compariva in scena con indosso
un lungo mantello e un copricapo a forma di ali di pipistrello.[7]

_Time Table_ , nuovamente introdotta dal solo Banks, stavolta al pianoforte, è
una canzone dalla struttura più tradizionale, il cui testo riflette amaramente
sull'inesorabile decadenza cui tutte le vicende umane sono soggette e sulla
legge della natura che tutto domina oggi come ieri.[4]

_Get 'Em Out by Friday_ , come già _Harold the Barrel_ su _Nursery Cryme_ , è
una sorta di mini-operetta i cui personaggi parlano tutti in prima persona, e
a ciascuno corrisponde un tema musicale differente.[4] Peter Gabriel, autore
del testo, immagina una prepotente operazione di speculazione edilizia dei
giorni nostri, con tanto di sgombero forzato degli inquilini dalle vecchie
alle nuove case, per poi trasportarla – nella seconda parte del brano - in un
futuro distopico nel quale la stessa società immobiliare si è nel frattempo
estesa anche al "controllo genetico" e sfrutta l'abbassamento della statura
media degli esseri umani per risparmiare spazio e collocare le persone in
abitazioni ancora più piccole. Gabriel muta timbri di voce e accenti a seconda
del personaggio che interpreta.[8]

_Can-Utility and the Coastliners_ , il cui testo è stato composto da Steve
Hackett, si ispira invece alla leggenda nordica di Canuto il Grande,[4] il
quale, stufo di essere adorato e adulato come una divinità dai suoi sudditi,
volle dimostrare loro la sua natura puramente umana facendo porre il suo trono
di fronte al mare ed ordinando alle acque di arrestarsi di fronte ad esso,
ovviamente senza successo. Il trono che affonda nel mare è metafora ancora una
volta della vanità delle cose umane.

La seconda facciata si apre con il breve brano strumentale per chitarra
acustica _Horizons_ , eseguito dal solo Hackett,[7] ispirato al primo
movimento della _Suite per violoncello solo BWV 1007_ di Bach, ed è poi
interamente occupata dalla lunga suite _Supper's Ready_ , in cui ritornano i
temi biblici accennati nel primo album _From Genesis to Revelation_.[4] Il
brano conferma la propensione del gruppo per una narrazione ricca di
riferimenti storici, mitologici e biblici, e dei giochi di parole che
continueranno a caratterizzare la sua poetica anche in futuro. Suddivisa in
sette sezioni, la suite incomincia con due amanti che si guardano negli occhi
e, come per effetto di un'improvvisa suggestione, si ritrovano in un mondo
parallelo nel quale si confrontano il Bene e il Male (simboleggiati da figure
ambigue come "l'Uomo dell'Asilo Eterno Garantito" o Narciso che si muta in
fiore). I due passano per la "fattoria del Salice" ( _Willow Farm_ ), una
sorta di parata grottesca e distorta di elementi del subconscio inglese – da
un Churchill _en travesti_ a "mamma che fa il bucato" mentre "papà sta in
ufficio" – per poi finire seminati sottoterra e attendere il Giudizio Finale,
con l'ultima definitiva battaglia tra Bene e Male dell'Apocalisse;[5][7] la
vittoria delle forze del bene avviene sulle note e sulle parole di una
semplice canzone d'amore – la stessa già ascoltata in apertura – e i due
amanti possono finalmente tornare a casa, seguendo in trionfo il "Re dei Re"
nella "Nuova Gerusalemme".[9]

L'album fu generalmente ben accolto: Rutherford affermò che i testi dei brani
furono i migliori mai composti da Gabriel,[11] mentre AllMusic ha citato _Get
'Em Out by Friday_ come «il segno più evidente che i Genesis hanno fatto le
ossa senza abbandonare la fantasia».[10] La lunga suite finale _Supper's
Ready_ è diventata un brano simbolo del movimento progressive rock ed è stata
definita come il «capolavoro indiscusso dei Genesis».[12]

L'album rappresentò il primo successo ottenuto dal gruppo nel Regno Unito,
debuttando alla dodicesima posizione della Official Albums Chart.[13] In
Italia invece, dove i Genesis avevano già riscosso fama con il precedente
_Nursery Cryme_ , arrivò al primo posto in classifica.[14]

Nel giugno del 2015 la rivista _Rolling Stone_ ha collocato l'album alla 14ª
posizione dei 50 migliori album progressive di tutti i tempi.[15]

Testi e musiche dei Genesis.

