Coordinate: 43°04′29″N 12°36′20″E﻿ / ﻿43.074722°N 12.605556°E43.074722;
12.605556

La **basilica di San Francesco** si trova ad Assisi, è il luogo che dal 1230
conserva e custodisce le spoglie mortali del santo serafico. Voluta da papa
Gregorio IX quale _specialis ecclesia_[1], venne insignita dallo stesso
Pontefice del titolo di _Caput et Mater_ dell'Ordine minoritico[2] e
contestualmente affidata in perpetuo agli stessi frati.

Nella complessa storia che ha segnato l'evoluzione dell'Ordine, la basilica (e
l'annesso Sacro Convento) fu sempre custodita dai cosiddetti "frati della
comunità", il gruppo che andò in seguito a costituire l'Ordine dei Frati
Minori Conventuali.

Presso la Chiesa sepolcrale della Basilica dove fu eretto l'altare sulla tomba
del Santo, il 19 novembre 1585, il papa francescano Sisto V, con la bolla
_Supernae dispositionis_ istituiva l'Arciconfraternita dei Cordigeri.

Nel 1754 Benedetto XIV l'ha elevata alla dignità di Basilica patriarcale (dal
2006 "Basilica papale") e Cappella papale. Nell'anno 2000, insieme ad altri
siti francescani del circondario, la basilica è stata inserita nella Lista del
patrimonio dell'umanità dell'UNESCO.

Il 16 luglio del 1228, a soli due anni dalla morte, Francesco venne proclamato
santo da papa Gregorio IX; il giorno dopo, 17 luglio, lo stesso pontefice e il
rappresentante dell'Ordine minoritico, frate Elia da Cortona, posero la prima
pietra per la costruzione di quella imponente basilica, come pattuito l'anno
prima. Fu ben presto chiaro che la nuova basilica sarebbe stata una _specialis
ecclesia_ , ovvero sia il santuario ospitante le spoglie del santo, sia la
chiesa madre del nuovo Ordine[3].

Secondo la tradizione fu lo stesso Francesco ad indicare il luogo in cui
desiderava essere sepolto. Si tratta della collina inferiore della città dove,
abitualmente, venivano sepolti i "senza legge", i condannati dalla giustizia
(forse anche per questo era chiamata _Collis inferni_ ). Quel colle, donato da
Simone di Pucciarello, fu ribattezzato _Collis paradisi_ e su di esso fu
edificata la nuova basilica, al margine nord-occidentale della città murata.
Sebbene le disposizioni testamentarie di Francesco (1226) raccomandassero la
costruzione di chiese secondo la primaria regola della povertà, disposizione
confermata anche nello statuto redatto sotto Bonaventura da Bagnoregio (1260),
la basilica rappresentò un'evidente deroga al rigore tipicamente
francescano[3]. Tale impresa fu possibile per una lettura delle strutture
ecclesiali come mezzo di trasmissione per il messaggio francescano,
soprattutto attraverso le decorazioni figurative che dovevano creare delle
vere e proprie _Biblia pauperum_ , ovvero "Bibbie per i poveri" analfabeti,
incapaci di leggere ma istruibili attraverso le immagini[3].

La chiesa, che fu uno dei capisaldi della diffusione del gotico in Italia,
aveva molteplici finalità. Prima di tutto era il luogo di sepoltura del
fondatore dell'ordine, che già dopo due anni dalla sua morte veniva
considerato una delle figure più significative della storia del Cristianesimo:
per questo si predispose una dimensione adeguata ad una meta di pellegrinaggio
e devozione popolare. Un secondo ordine di interessi era più strettamente
legato al papato, che vedeva ormai nei francescani, dopo la diffidenza
iniziale, gli alleati per rinsaldare i legami con i ceti più umili e popolari.
Per questo nella basilica si fusero esigenze legate ai flussi di pellegrini
(ampiezza, corredo di rappresentazioni didascaliche) con lo schema di una
cappella palatina (la basilica era infatti Cappella pontificia) secondo i più
aggiornati influssi gotici, come la Sainte-Chapelle di Parigi, dove pure sono
presenti due chiese sovrapposte ad aula unica.

La costruzione della basilica venne avviata nel 1228 da Gregorio IX e fu
consacrata il 25 maggio 1253 da papa Innocenzo IV. A cominciare da papa
Innocenzo IV la basilica fu posta sotto la diretta dipendenza del papa. Non si
conoscono i nomi degli architetti, indicati ipoteticamente nelle figure dello
stesso frate Elia, di Lapo o Jacopo Tedesco (quest'ultimo citato da Vasari),
di fra Giovanni della Penna o di fra Filippo da Campello[4].

La basilica inferiore doveva essere già completa nel 1230, quando vi venne
solennemente trasferita la salma di san Francesco e, secondo la tradizione, il
corpo fu nascosto per evitare che venisse trafugato. Solo nel 1818 fu
ritrovato, tumulato in un sarcofago sotto l'altare maggiore. Le spoglie
provenivano dalla chiesa di San Giorgio (poi inglobata nel complesso della
basilica di Santa Chiara). All'inizio la basilica (inferiore) doveva
corrispondere alle attuali campate dalla seconda alla quarta, di forma
rettangolare in pianta e di una semplicità vicina al modello francescano[5].
La struttura abbastanza semplice venne presto modificata secondo linee più
maestose, ispirandosi in parte all'architettura romanica lombarda, con nuove
suggestioni gotiche legate agli edifici costruiti dall'ordine cistercense.
Quando divenne generale dell'Ordine frate Elia (1232) si decise infatti di
edificare due chiese sovrapposte, di proporzioni ben maggiori, che esaltassero
la gloria del santo fondatore e dell'Ordine stesso. All'impianto primitivo
venne aggiunta un'altra campata verso est, il transetto e l'abside, mentre
all'esterno venivano costruiti pilastri e contrafforti per sopportare il peso
della basilica superiore[5]. Per la stessa ragione la copertura originaria a
capriate venne rifatta con volte a crociera costolonate. Si andò così
diversificando la doppia funzione dell'edificio: sotto chiesa tombale e
cripta, sopra aula monastica, spazio per le prediche e cappella papale[5]. La
svolta gotica nell'architettura viene verosimilmente legata all'ascesa
dell'inglese Aimone da Faversham quale generale dell'Ordine (1241), che chiamò
al cantiere maestranze transalpine. Il risultato fu una sorta di "gabbia
gotica"[6] in cui lo scheletro nervato della basilica superiore contrasta con
l'aspetto romanico delle fronti esterne, generando discontinuità, ma anche la
spiccata originalità dell'edificio[4].

La scarsità di fonti scritte per il periodo successivo impedisce di delineare
l'avanzamento dei lavori, almeno fino alla consacrazione del 1253, data alla
quale non necessariamente tutti i lavori dovevano essere conclusi[5]. La
costruzione della cappella di Santa Caterina nel 1367 consacrò l'aspetto della
basilica che non subì sostanziali modifiche nei secoli successivi.

Nel XIII secolo vi predicò San Bonaventura da Bagnoregio, il quale vi tenne
ben 16 sermoni; nel secolo successivo vi predicò anche san Bernardino da
Siena. Nel 1798 la basilica fu invasa dai francesi e depredata. Nel 1810
l'ordine fu soppresso, però nel 1814 i francescani vi ritornarono.

L'ordine francescano fu nuovamente soppresso subito dopo l'unità d'Italia ed
il convento divenne un Convitto nazionale. La Chiesa ne rientrò in possesso
solo nel 1927. Nel 1939, con la proclamazione di Francesco patrono d'Italia,
la basilica divenne _Santuario nazionale_.

Nel convento abitò san Giuseppe da Copertino (XVII secolo), che fu ammirato e
seguito da Maria di Savoia. Nel 1702 Angela Maria del Giglio e Giuseppe
Antonio Marcheselli fondarono qui la congregazione delle Suore Francescane
Missionarie di Assisi.

Nella basilica si trovano le tombe di:

Il tesoro della basilica fu ripetutamente depredato; nel 1320 da _Muzio di
Francesco_ , capo dei fuoriusciti ghibellini che si erano impadroniti della
città, nel 1492 dai Baglioni, nel 1497 da _Jacopo Fiumi_ ed alla fine del
XVIII secolo dai francesi[7].

Per quanto riguarda la decorazione ad affresco essa dovette iniziare nella
basilica inferiore con le scene nel transetto (non esistevano ancora le
cappelle laterali) ad opera del Maestro di San Francesco (1253 circa). Seguì
probabilmente Cimabue che dipinse la _Maestà_ nel transetto destro della
basilica inferiore (e forse altri affreschi perduti, nel 1278 circa), la cui
buona riuscita spinse i committenti ad affidargli la decorazione del coro e
del transetto della basilica superiore. In questa vasta commissione, oggi in
pessime condizioni anche a causa di errori tecnici, si distinsero gradualmente
altri maestri, come il Maestro Oltremontano e il Maestro della Cattura.

All'inizio degli anni novanta si iniziarono a dipingere le vele e i registri
superiori della navata, con maestranze romane (Jacopo Torriti) e toscane. Tra
gli artisti impegnati in queste Storie dell'Antico e del Nuovo Testamento
spiccò presto un maestro innovatore, il cosiddetto Maestro di Isacco,
tradizionalmente identificato col giovane Giotto o con un maestro romano,
forse Pietro Cavallini. Lo stesso maestro si vide poi affidato il ciclo più
importante, quello delle 28 _Storie di san Francesco_ : anche in questo caso è
tradizionale il riferimento a Giotto, molto probabilmente autore effettivo del
ciclo, ma altrettanto probabile è la presenza di altri capibottega, in
particolare il "secondo capobottega" che Federico Zeri e altri studiosi
riconobbero in Pietro Cavallini, ipotesi tuttora controversa.

Allo scadere del secolo la decorazione della basilica superiore doveva essere
terminata e il principale capobottega doveva lasciare il cantiere delegando a
un maestro meno dotato il completamento delle ultime scene, il Maestro della
Santa Cecilia.

La decorazione riprese dalla basilica inferiore verso il 1307 e questa volta è
sicura la presenza di Giotto, sebbene coadiuvato da numerosi collaboratori che
rendono comunque difficile l'attribuzione delle scene. Il _team_ giottesco si
occupò in sequenza della Cappella della Maddalena, del transetto destro e
della volta sopra l'altare con le _Allegorie francescane_ , terminando nel
1311 circa o, secondo un'altra ipotesi, nel 1334.

La volta con le _Allegorie_ , con uno sfarzoso sfondo dorato, segnò ormai il
culmine la revisione del pauperismo voluto dal fondatore dell'Ordine,
all'insegna di una decorazione sempre più fastosa, secondo un processo
graduale avviato dal generalato di Giovanni da Murro in poi. Negli anni venti
del Trecento arrivarono ad Assisi i pittori senesi, quali Simone Martini e
Pietro Lorenzetti, autori di straordinari cicli rispettivamente nella Cappella
di San Martino e nel transetto sinistro della basilica inferiore. Entro gli
anni trenta del Trecento la decorazione della basilica poteva dirsi
completata.

Nel Seicento si verificò la ridipinture dell'abside della basilica inferiore,
per rimediare al guasto _Giudizio_ di Stefano Fiorentino, ad opera del Sermei
(1623) e la decorazione di alcune parti della campata di ingresso e delle
cappelle attinenti nella basilica inferiore ad opera di vari artisti locali.

Tra il 1965 e il 1983 la basilica subì un'importante serie di lavori di
restauro, mirati a consolidare le strutture e a salvaguardare gli affreschi,
talvolta staccati recuperandone anche le sinopie (collocate nel museo del
Tesoro)[4].

Il terremoto del 26 settembre 1997 causò profonde lesioni alla basilica
superiore, con il crollo della volta in due punti (che provocò la morte di
quattro persone ricordate con un'iscrizione nel pavimento all'ingresso della
basilica) e ingenti danni al timpano sud del transetto: 130 metri quadrati di
affreschi medievali furono ridotti in frammenti. La basilica rimase chiusa per
due anni per i lavori di restauro.

Il sisma causò il crollo di parte degli affreschi sulla volta della prima
campata: il _San Girolamo_ (attribuito da alcuni a Giotto giovane), dove erano
raffigurati i _Quattro Dottori della Chiesa_ ; la figura di _San Matteo_ ,
sulla volta raffigurante i _Quattro evangelisti_ di Cimabue; inoltre, la volta
stellata, ridipinta nell'Ottocento. Sull'arco di controfacciata e sul
costolone, anch'essi crollati, sono rovinate a terra otto figure di santi e
altre decorazioni. In quell'occasione ci furono anche delle vittime, sepolte
dalle macerie, che vennero riprese nel momento del crollo da una telecamera
amatoriale.

La basilica è formata da due chiese sovrapposte, legate a due diverse fasi
costruttive: la prima legata al romanico umbro, di derivazione lombarda, la
seconda legata al gotico di matrice francese. Straordinario è, in entrambi i
casi, l'apparato decorativo interno[8].

Di fronte all'atrio che precede l'ingresso della basilica inferiore si trova
l'ex oratorio di San Bernardino, costruito per il Terz'Ordine francescano da
maestranze lombarde intorno alla metà del XV secolo.

L'abside, visibile dal Chiostro grande o dalla terrazza che vi si affaccia, ha
forma semicircolare in basso che diventa poligonale in alto. Fiancheggiata da
due piloni cilindrici, vi si aprono finestroni gotici.

La chiesa inferiore fu iniziata sotto la soprintendenza di frate Elia nel
luglio del 1228.

I lavori dovevano essere terminati nel 1230 quando vi fu traslato il corpo del
santo deposto in un sarcofago sotto l'altare maggiore, dov'è tuttora
conservato in una piccola cripta. Inoltre, ai quattro angoli della cripta,
sono stati sistemati i corpi dei beati frati Angelo, Leone, Masseo e Rufino e,
lungo la scala che dalla basilica conduce alla cripta, il corpo della beata
Jacopa dei Settesoli nobildonna romana moglie di Graziano Frangipane.

Quell'edificio, corrispondente all'odierna seconda, terza e quarta campata
dell'odierna chiesa, era probabilmente un'aula rettangolare, nella sua
semplicità vicina al modello francescano.

Alle decorazioni della basilica hanno collaborato i più illustri artisti del
tempo da Giotto a Cimabue a Simone Martini.

Sempre nella basilica inferiore è situato un locale che ospita le reliquie di
san Francesco, un piccolo ma significativo insieme di oggetti appartenuti al
santo.

La chiesa inferiore ha la funzione di chiesa sepolcrale, sottolineata anche
dalla presenza della cripta. Appare ancora quasi romanica: è priva di
elevazione, le crociere sono larghe, i costoloni hanno una sezione
quadrangolare, i pilastri sono bassi e grossi per sostenere il grave peso
della chiesa superiore. Ma che siamo ormai in un periodo gotico è reso palese
dal forte distacco dei costoloni dalle vele, che fa risaltare l'ossatura in
maniera più sentita che nel romanico.

Tra i sepolcri monumentali, degno di nota quello di Giovanni di Brienne,
imperatore latino di Costantinopoli (IV Crociata)

La chiesa superiore presenta una facciata semplice a "capanna". La parte alta
è decorata con un rosone centrale, con ai lati i simboli degli Evangelisti in
rilievo. La parte bassa è arricchita dal maestoso portale strombato. Sul lato
sinistro della facciata è stata appoggiata , nel Seicento, la _Loggia delle
benedizioni_ dalla quale, in epoca passata, si mostrava il _Velo santo_ della
Madonna. Sullo stesso lato, poco dopo la costruzione della chiesa superiore, è
stato innalzato il campanile, un tempo cuspidato.

L'architettura interna mostra invece i caratteri più tipici del gotico
italiano: archi a sesto acuto che attraversano la navata, poggianti su
semipilastri a fascio, dai quali si diramano costolature delle volte a
crociera ogivali e degli arconi laterali che incorniciano le finestre. La
fascia inferiore è invece liscia, e venne predisposta fin dall'inizio per la
creazione di una _bibbia per i poveri_ , rappresentata dalla decorazione
didascalica ad affresco. Rispetto ad esempi marcatamente schiacciati (come la
Basilica di Sant'Ambrogio a Milano) o ad altri orientati verso il verticalismo
(gotico d'Oltralpe), la basilica francescana presenta un bilanciato equilibrio
in alzato, con lo slancio dei pilastri e delle volte interrotto
dall'orizzontalità del ballatoio che corre sotto le finestre, che dà un
sofisticato ritmo di linee perpendicolari.

Una certa somiglianza viene evidenziata con alcuni edifici francesi, come la
cattedrale di Angers, che presenta affinità sia in alzato sia in pianta.

La basilica superiore contiene la più completa raccolta di vetrate medievali
d'Italia. Quelle della zona absidale (antecedenti al 1253) sono attribuite ad
artisti della Germania nord-orientale, mentre quelle del transetto e della
navata sono in parte di francesi e in parte di una bottega nata nell'ambito
dell'officina del Maestro di San Francesco, databili nella seconda metà del
XIII secolo.

Intorno al 1288 sarebbero iniziate anche le decorazioni ad affresco. La
decorazione di entrambe le basiliche corrisponde ad una serie di programmi (in
qualche caso, in parte, distrutti), ciascuno dei quali è stato pensato in
vista di un piano decorativo integrale, finalizzato all'esaltazione della
figura di san Francesco.

Lo straordinario risultato finale è dovuto al contributo essenziale di artisti
di altissimo livello come Cimabue e Giotto, le cui sperimentazioni hanno
fatto, della basilica di Assisi, uno dei luoghi più importanti per
l'evoluzione dell'arte italiana ed europea tra il Duecento e il Trecento.

La basilica superiore è adibita alle funzioni liturgiche di carattere
ufficiale, come testimonia la presenza del trono papale nell'abside.

La basilica superiore fu modello e ispirazione per le chiese francescane,
anche se talvolta venne liberamente reinterpretato, per esempio usando una
copertura a capriate invece delle volte. Tra le derivazioni più dirette la
basilica di Santa Chiara, sempre ad Assisi, le chiese di san Francesco a
Arezzo e a Cortona, la basilica di San Lorenzo Maggiore a Napoli. Fuori
dall'Italia si riscontrano somiglianze per esempio nella Cattedrale di Angers
in Francia, dove probabilmente ci furono contatti tramite Haymo di Faversham,
generale dei francescani dal 1240 al 1244.

Nella basilica vi è l'organo a canne Mascioni _opus 1053_[9], costruito nel
1982. A trasmissione elettrica, conta 44 registri suddivisi fra le tre
tastiere e la pedaliera. Le canne, senza mostra, sono tutte collocate nello
spazio fra la parete dell'abside e gli schienali degli stalli del coro, che le
celano completamente alla vista; la consolle, invece, si trova generalmente
nel transetto destro.

A ridosso del fianco sud si innalza l'alta torre campanaria (completato nel
1239), con un gioco di cornici e archetti pensili che ne spezzano la corsa
verso l'alto. Percorso verticalmente da lesene, ha la cella campanaria aperta
con triplice arcata. L'originaria copertura a cuspide fu abbattuta nel
1530[4]. All'interno della cella stessa si trovano sette campane elettrificate
a slancio, di cui le 5 più grandi fuse dai Fratelli Baldini di Rimini nel
1837. Solo una di esse (la terza campana, per l'esattezza) è stata fusa l'anno
prima, nel 1836.

La prima campana (affettuosamente chiamata "Francesca") è collocata al centro
della cella campanaria. Suona un Si2 calante ed ha un diametro pari a 164,8 cm
e uno spessore pari a circa 13 cm. Pesa 28 quintali, ed è una delle campane
più grandi Assisi, dopo la campana della basilica di Santa Maria degli Angeli
(il cui è peso è di 51 quintali) e la "Campana delle Laudi" della Torre del
Popolo (il cui peso è stimato tra i 40-45 quintali).

La seconda campana (che guarda la piazza Superiore) è collocata a destra
rispetto alla prima campana. Suona un Re3 calante, ed ha un diametro pari a
131,5 cm e uno spessore pari a 10,5 cm. Pesa 14,2 quintali.

La terza campana (l'unica fusa nel 1836 e che guarda sempre la Piazza
Superiore) è collocata a sinistra rispetto alla prima campana. Suona un Mi3 ed
ha un diametro pari a 122,7 cm e uno spessore pari a 10 cm. Pesa 11,8
quintali.

La quarta campana (che guarda la vallata) è collocata dietro la seconda
campana, e suona un Fa#3 calante. Ha un diametro pari a 108 cm e uno spessore
pari a 8,5 cm. Pesa 8 quintali.

La quinta campana (che guarda la vallata) è collocata dietro la terza campana,
e suona un Sol#3. Ha un diametro pari a 87,5 cm e uno spessore pari a 6 cm.
pesa 4,2 quintali.

Le due campane più piccole sono collocate in alto alle campane maggiori.

Gregorio IX \- che della Basilica e annesso Sacro Convento fu il fondatore -
con la bolla _Is qui Ecclesiam_ del 22 aprile 1230 ne disponeva la diretta
soggezione al romano pontefice riconoscendole il titolo di _Caput et Mater_
dell'Ordine francescano il cui _servitium_ affidava ad esso in perpetuo[10].

Con la costituzione apostolica _Fidelis Dominus_ del 25 marzo 1754, papa
Benedetto XIV, confermando la Basilica come _Caput et Mater Ordinis Fratrum
Minorum_ , la elevava a Basilica patriarcale e Cappella papale.

L'8 agosto 1968, con il _motu proprio Inclita toto_[11], papa Paolo VI
assegnava alla Basilica un cardinale legato residente in Roma con la facoltà
di esercitare, in nome del Pontefice, la _ordinariam et immediatam
iurisdictionem_ sulla Basilica, concedendogli nel contempo di demandare tale
giurisdizione al Custode del Sacro Convento come suo vicario[12].

Tale _status_ è stato profondamente modificato da papa Benedetto XVI che, al
fine «di realizzare una più efficace intesa tra le attività che si svolgono
sia nella Basilica di San Francesco (con annesso Sacro Convento), sia nella
Basilica di Santa Maria degli Angeli (ed unito Convento) e la pastorale della
diocesi di Assisi-Nocera Umbra-Gualdo Tadino, e anche con la pastorale
promossa a livello regionale e nazionale dalle rispettive Conferenze
episcopali», col _motu proprio_ _Totius orbis_ del 9 novembre 2005, assegnava
al vescovo di Assisi-Nocera Umbra-Gualdo Tadino «la giurisdizione prevista dal
diritto sulle chiese e sulle case religiose per quanto riguarda tutte le
attività pastorali» svolte nelle due Basiliche (e relativi Conventi).
Stabiliva poi per entrambe le Basiliche un Cardinale di S.R.C. come suo Legato
«il quale, pur non godendo di giurisdizione, avrà il compito di perpetuare con
la sua autorità morale gli stretti vincoli di comunione tra i luoghi sacri
alla memoria del Poverello e questa Sede Apostolica»[13].

Nel 2006, con la rinuncia da parte di papa Benedetto XVI al titolo formale di
Patriarca d'Occidente, è stata rinominata ufficialmente basilica papale.

Altri progetti

 _Storie di san Francesco_  

