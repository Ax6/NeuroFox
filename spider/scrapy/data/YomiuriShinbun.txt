Lo _**Yomiuri Shimbun**_ (読売新聞 _Yomiuri Shinbun_?) è un quotidiano giapponese
pubblicato a Tokyo, Osaka, Fukuoka e in altre città del Giappone. Fondato il 2
novembre 1874, è il giornale più diffuso al mondo[1], la sua tiratura si
aggira intorno alle 14 milioni di copie giornaliere. È stampato due volte al
giorno e ha molte edizioni locali.

Il giornale è anche patrocinatore del premio letterario Yomiuri-bungaku,
fondato nel 1948, che ha visto tra i vincitori anche scrittori come Yukio
Mishima e Haruki Murakami.

È un quotidiano conservatore, da alcuni considerato vicino al centro-destra.

Il giornalista investigativo e scrittore di gialli statunitense Jake Adelstein
è stato il primo redattore non giapponese dello Yomiuri Shimbun, nel 1993.

Lo Yomiuri pubblica anche _The Japan News_ , comunemente chiamato _The Daily
Yomiuri_ , il più grande quotidiano del Giappone in lingua inglese. Come
supplemento all'edizione giornaliera viene distribuito un magazine
settimanale, chiamato _The Yomiuri Weekly_. Altre pubblicazioni sono il
quotidiano _Hochi Shimbun_ , specializzato in stampa sportiva, e altre riviste
settimanali e mensili e libri.

La Yomiuri Shimbun Holdings possiede anche la società di pubblicazioni
Chuokoron-Shinsha, acquisita nel 1999, ed il network Nippon Television.
Inoltre è membro dell'Asia News Network.

Lo _Yomiuri Shimbun_ è il patron finanziario della squadra di baseball dei
Yomiuri Giants oltre che dei Tokyo Verdy 1969 di calcio. Sono infine lo
sponsor della rassegna annuale Japan Fantasy Novel Award.

Altri progetti

