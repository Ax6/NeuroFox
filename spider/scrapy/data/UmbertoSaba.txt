**Umberto Saba** , pseudonimo di **Umberto Poli** (Trieste, 9 marzo 1883 –
Gorizia, 25 agosto 1957), è stato un poeta, scrittore e aforista italiano.

«Parlavo vivo a un popolo di morti.  
Morto alloro rifiuto e chiedo oblio.»

Umberto Saba nacque a Trieste, al secolo parte dell'Impero austro-ungarico, il
9 marzo del 1883, figlio di Ugo Edoardo Poli, un agente di commercio
appartenente ad una nobile famiglia veneziana, e di Felicita Rachele Cohen,
un'ebrea triestina, nipote per parte di madre dell'ebraista, poeta e storico
Samuel David Luzzatto. Il padre si era convertito alla religione ebraica in
occasione delle proprie nozze, celebrate nel 1882, un anno prima della nascita
di Umberto. Tuttavia, quando effettivamente nacque, Felicita era già stata
abbandonata dal marito, un giovane «gaio e leggero», insofferente ai legami
familiari.[1]

Visse un'infanzia malinconica e triste, tormentata dalla mancanza del padre.
Venne allevato per tre anni dalla balia slovena Gioseffa Gabrovich Schobar,
detta "Peppa" (conosciuta anche come "Peppa Sabaz"), che avendo perso un
figlio, riversò sul piccolo Umberto tutto il suo affetto che il bambino
ricambiò, tanto da considerarla, come egli stesso scrisse, «madre di gioia».
Sarà proprio in omaggio a tale figura sostitutiva materna, che il poeta
sceglierà lo pseudonimo di Saba, benché tale cognome si possa interpretare
anche quale un tributo alle proprie radici ebraiche, in particolar modo alla
figura del nonno materno letterato (in ebraico, infatti, tale termine è
traducibile in "nonno" o, più genericamente, "persona anziana").[2][3][4]

Quando la madre lo rivolle con sé, il poeta, all'età di tre anni, ebbe il suo
primo trauma di cui in futuro tratterà nelle poesie raccolte sotto il titolo
_Il piccolo Berto_ (1926). Crescerà quindi con la madre e due zie, una vedova
e l'altra nubile, impegnate nella conduzione di una bottega di mobili e
oggetti usati.

Frequentò, con scarso rendimento, il Ginnasio Dante Alighieri, dove fu
promosso ma gli venne sconsigliato di proseguire gli studi al liceo. Si
iscrisse dunque all'Imperial Regia Accademia di Commercio e Nautica, che però
abbandonò a metà anno. Successivamente si imbarcò su una nave come mozzo.

Nel 1903 si trasferì a Pisa per frequentare l'università. Dapprima seguì i
corsi di letteratura italiana tenuti dal professore Vittorio Cian, ma ben
presto li lasciò per poter seguire quelli di archeologia, tedesco e latino.

Nell'estate del 1904, a causa di un litigio con l'amico Chiesa, cadde preda di
una forte depressione e decise così di far ritorno a Trieste. Scriveva intanto
versi e qualche articolo per i giornali locali.

Il 14 luglio del 1905, infatti, apparve sul quotidiano triestino _Il
Lavoratore_ un articolo sulle sue esperienze fatte durante un viaggio,
compiuto a piedi, nel Montenegro. In questo periodo frequentò il Caffè
Rossetti, storico luogo di ritrovo per giovani letterati e intellettuali, dove
conobbe il futuro poeta Virgilio Giotti. L'anno successivo, lasciò Trieste e
si recò a Firenze, soggiornandovi due anni e frequentando i locali circoli
artistici "vociani", presso i quali ebbe modo di conoscere, fra gli altri,
Giovanni Papini e Giuseppe Prezzolini.

Durante uno dei suoi rari ritorni a casa, conobbe Carolina Wölfler, la _Lina_
delle sue poesie, che diventò in seguito sua moglie.

Essendo egli un cittadino italiano, benché nativo e residente di un territorio
parte dell'Impero asburgico, nell'aprile del 1907 partì per il servizio
militare destinato a Salerno. Nasceranno da questa esperienza i _Versi
militari_. Ritornato a Trieste, nel settembre del 1908, si mise in società con
il futuro cognato per gestire una libreria di libri usati e il 28 febbraio
1909, con rito ebraico, sposò Lina. L'anno successivo nacque la figlia
Linuccia (24 gennaio 1910 - 28 luglio 1980), che fu poi la compagna di Carlo
Levi tra il 1945 e il 1975.

Nel 1911 pubblicò, a proprie spese e con lo pseudonimo di _Saba_ , la sua
prima raccolta di versi, _Poesie_ , con la prefazione di Silvio Benco, a cui
fece seguito, nel 1912, nelle edizioni della rivista _La Voce_ , la raccolta
_Coi miei occhi (il mio secondo libro di versi)_ , successivamente
reintitolata _Trieste e una donna._

Risale a questo periodo l'articolo _Quello che resta da fare ai poeti_ , dove
il poeta propone una poetica sincera, senza fronzoli ed «orpelli»,
contrapponendo il modello degli _Inni Sacri_ manzoniani a quello degli scritti
dannunziani, al tempo piuttosto influenti. L'articolo, presentato per la
pubblicazione alla rivista vociana, venne però rifiutato in seguito al veto
posta da Scipio Slataper, venendo pubblicato solamente nel 1959.

Compose anche un'opera teatrale, l'atto unico _Il letterato Vincenzo_ ,
concorrendo ad un premio organizzato dal Teatro Fenice; la _pièce_ ,
incentrata sul rapporto tra un poeta e la giovane Lena, madre di suo figlio,
fu duramente criticata e si rivelò un fiasco.

Per superare un periodo di crisi dovuto ad un'infedeltà della moglie, nel
maggio del 1913 il poeta si trasferì con la famiglia dapprima a Bologna, dove
collaborò al quotidiano _Il Resto del Carlino_ , e nel febbraio del 1914 a
Milano, dove assunse l'incarico di gestire il caffè del Teatro Eden. Il
soggiorno milanese ispirerà la raccolta _La serena disperazione_.

Saba, refrattario agli schieramenti politici ma tendente all'interventismo per
le sue origini triestine, giunse a collaborare con _Il Popolo d'Italia_ ,
all'allora quotidiano socialista diretto da Benito Mussolini.

Allo scoppio della Grande Guerra venne richiamato alle armi dapprima a
Casalmaggiore, in un campo di soldati austriaci prigionieri, poi come
dattilografo in un ufficio militare, e infine, nel 1917, al Campo di aviazione
di Taliedo, dove venne nominato collaudatore del legname per la costruzione
degli aerei.

Risale a questo periodo la lettura dell'opera di Nietzsche e il riacutizzarsi
delle crisi psicologiche, per le quali, nel 1918, verrà ricoverato presso
l'ospedale militare di Milano.

Terminata la guerra e ritornato a Trieste, dopo aver fatto per parecchi mesi
il direttore di una sala cinematografica, del quale era proprietario suo
cognato, e scritto alcuni testi pubblicitari per la Leoni Films, rilevò la
libreria antiquaria Mayländer, in società con Giorgio Fano e grazie
all'eredità della zia Regina; ne rimase ben presto unico proprietario, dal
momento che Fano gli cedette la sua quota, e la ribattezzò _Libreria antica e
moderna_.

Prendeva intanto corpo la prima redazione del _Canzoniere_ , che vedrà la luce
nel 1922 con il titolo _Canzoniere (1900-1921)_ , che raccoglieva tutta la sua
produzione poetica in redazione leggermente modificata in confronto alla bozza
del 1919.

Sempre nel 1922 strinse amicizia con Giacomo Debenedetti, e iniziò a
collaborare alla rivista _Primo Tempo_ , sulla quale apparvero alcune sezioni
del suo nuovo libro di poesie, _Figure e canti_ , che verrà pubblicato nel
1926. Iniziò a frequentare i letterati riuniti intorno alla rivista _Solaria_
che, nel maggio 1928, gli dedicarono un intero numero.

Fra il 1929 e il 1931, a causa di una crisi nervosa più intensa delle altre,
decise di mettersi in analisi a Trieste con il dottor Edoardo Weiss, lo stesso
di Italo Svevo. Fu Weiss, allievo di Freud, che con la _Rivista italiana
dipsicoanalisi_ introdusse in Italia gli studi del medico viennese. Con lo
psicanalista, Saba indagò la sua infanzia, rivalutando il ruolo ricoperto
dalla sua nutrice in essa.

La critica intanto andava scoprendo la sua opera e la nuova generazione di
scrittori e poeti, come Giovanni Comisso, Pier Antonio Quarantotti Gambini e
Sandro Penna, cominciavano a considerarlo un maestro.

Nel 1938, poco prima dello scoppio della seconda guerra mondiale, con la
promulgazione delle leggi razziali da parte del regime fascista, fu costretto
a cedere formalmente la libreria al commesso Carlo Cerne e ad emigrare con la
famiglia in Francia, a Parigi. Ritornato in Italia alla fine del 1939, si
rifugia prima a Roma, dove Ungaretti cerca, invano, di aiutarlo, e poi
nuovamente a Trieste, deciso ad affrontare con gli altri italiani la tragedia
nazionale.

A seguito dell'8 settembre 1943 fu però costretto a fuggire con Lina e la
figlia Linuccia, e a nascondersi a Firenze, cambiando spesso appartamento. Gli
sarà di conforto l'amicizia di Montale che, a rischio della vita, andrà a
trovarlo ogni giorno nelle case provvisorie, e quella di Carlo Levi. Uscirà
intanto a Lugano, con una prefazione di Gianfranco Contini, la raccolta di
versi _Ultime cose_ , aggiunta poi nella definitiva edizione del _Canzoniere_
, che uscirà a Torino, edita da Einaudi, nel 1945.

Negli anni del dopoguerra, Saba visse per nove mesi a Roma e in seguito a
Milano, dove rimase per circa dieci anni, tornando periodicamente a Trieste.
In questo periodo collaborò al _Corriere della Sera_ , pubblicò presso
Mondadori la sua prima raccolta di aforismi, _Scorciatoie_ , e _Storia e
cronistoria del Canzoniere_ , una sorta di commento al suo _Canzoniere_ ,
scritto in terza persona con lo pseudonimo di _Giuseppe Carimandrei_.

Nel 1946 Saba vinse, _ex aequo_ con Silvio Micheli, il primo Premio Viareggio
per la poesia del dopoguerra, al quale seguirono nel 1951 il Premio
dell'Accademia dei Lincei e il Premio Taormina, mentre l'Università di Roma La
Sapienza gli conferì, nel 1953, la laurea honoris causa.

Ormai noto e di grandezza riconosciuta, Saba ebbe un avvicinamento
"religioso"; si convertì poi al cattolicesimo e si fece battezzare, mentre il
suo matrimonio non venne convertito per mancanza di adeguata preparazione.

Nel 1955, stanco e ormai malato, nonché sconvolto per le orribili condizioni
di salute della moglie, si fece ricoverare in una clinica di Gorizia, dalla
quale uscì solo per il funerale dell'amata moglie, morta il 25 novembre del
1956.  
Saba morì nove mesi dopo, il 25 agosto del 1957, lasciando incompiuto il
romanzo d'ispirazione autobiografica _Ernesto_ , alla cui stesura aveva
dedicato i suoi ultimi anni, e che, pertanto, venne pubblicato postumo.

Per mettere in luce le caratteristiche principali possiamo ricorrere a un
testo teorico scritto dallo stesso triestino nel 1912 e intitolato “quello che
resta da fare ai poeti“. In queste pagine Saba dichiarava in modo lapidario
che tipo di poesia dovesse essere scritta, cioè una poesia capace di esprimere
con sincerità e senza esagerazioni la condizione esistenziale dell'uomo al
fine di rappresentare la realtà quotidiana e non la realtà straordinaria.
Questa posizione porta con sé alcune importanti conseguenze, sia per il
contenuto che la forma della poesia. Il poeta deve tendere al rispetto della
propria anima, la poesia di Saba si presenta come un continuo scandaglio
interiore, come una costante indagine della coscienza. Da questo punto di
vista appare importante ricordare il rapporto tra Saba e la psicoanalisi, così
da rendere la poesia uno strumento di autochiarificazione, ossia capace di
comprendere i traumi interiori, i dissidi che lacerano la personalità umana, e
le origini delle proprie nevrosi. Saba presenta la realtà di tutti gli uomini
e di tutti i giorni. Nelle sue poesie presenta Trieste con i suoi caffè e le
sue strade, e descrive personaggi umili e animali domestici. La semplicità e i
legami con la realtà non devono far pensare a una poesia oggettiva, in quanto
Saba ne riversa le sue inquietudini interiori. Dal punto di vista formale Saba
si presenta come un poeta conservatore, in quanto la poesia onesta richiede un
linguaggio onesto capace di descrivere la realtà che viene presentata. Il
linguaggio di Saba è familiare, preferisce strutture tradizionali rispetto al
verso libero fiorito con il futurismo.

La poesia di Saba è semplice e chiara. Nella forma adopera le parole dell'uso
quotidiano e nei temi ritrae gli aspetti della vita quotidiana, anche i più
umili e dimessi: luoghi, persone, paesaggi, animali, avvenimenti, Trieste con
le sue strade, le partite di calcio ecc. Una vera e propria dichiarazione di
poetica la possiamo leggere nella lirica _Il borgo_ della raccolta _Cuor
morituro_ (1925-1930). Il _Canzoniere_ , poi, da lui concepito come
autobiografia totale, raccoglie tutte le sue poesie (ne diede varie edizioni
sempre accresciute: nel 1921, 1945, 1948, 1957 e, per ultimo, nel 1961).

I temi della sua poetica sono Trieste, la città natale, il mare come simbolo
di fuga e di avventure spirituali, gli affetti personali e familiari
(principalmente Lina, la moglie, e Linuccia, la figlia), le memorie
dell'infanzia, il rapporto con la natura e le riflessioni sull'attualità. Due
tematiche presenti in tutto il _Canzoniere_ ma attenuate, quando non
volutamente nascoste, sono quella ebraica (sviscerata successivamente negli
studi di Mario Lavagetto), e quella omosessuale che, come scrive Massimiliano
Jattoni Dall'Asén, “viene relegata nelle allusioni ambigue di certi ritratti
di giovinetti, le viene cioè permesso di esistere poeticamente, ma solo
attraverso vagheggiamenti classici della bellezza dell’ _eromenos_ ” ( _Gli
umani amori. La tematica omoerotica nell'opera di Umberto Saba_ , in _The
Italianist_ , n. 1, University of Reading, 2004).

Il _Canzoniere_ è progettato secondo il disegno di un itinerario poetico che
segue fedelmente quello della vita dell'autore: «E il libro, nato dalla vita,
dal "romanzo" della vita era esso stesso, approssimativamente, un piccolo
romanzo. Bastava lasciare alle poesie il loro ordine cronologico; non
disturbare, con importune trasposizioni, lo spontaneo fluire e trasfigurarsi
in poesia della vita». Sono parole di Saba, tratte dal commento in terza
persona che, sotto lo pseudonimo di Giuseppe Carimandrei, il poeta elaborò tra
il 1944 e il 1947 con il titolo di _Storia e cronistoria del Canzoniere_.

La struttura del _Canzoniere_ si pone quindi come parallela al flusso continuo
e ininterrotto della vita dell'autore, narrandone poeticamente gli eventi
significativi. L'edizione _Prose_ , del 1964, raccoglie tutta la produzione in
prosa, mentre l'edizione _Ricordi/Racconti_ , 1910-1947 comprende la sezione
_Gli ebrei_ del 1910-1912, costituita da bozzetti e descrizioni delle
abitudini di vita della comunità ebraica di Trieste. Ancora abbiamo le _Sette
novelle_ del 1912-1913 (fra le quali la famosa _La gallina_ letta
psicanaliticamente da Mario Lavagetto nel suo saggio _La gallina di Saba_ ) e
altre sezioni e frammenti. Annoveriamo ancora tra i suoi racconti:
_Scorciatoie e raccontini_ , del 1934-1948, _Storia e cronistoria del
Canzoniere_ , scritta dal 1940 al 1947, _Ernesto_ , scritto dal maggio al
settembre 1953 e uscito postumo nel 1975.

Sullo sfondo di una Trieste di fine secolo, il romanzo incompiuto _Ernesto_ è
rievocazione e descrizione di inquietudini adolescenziali con una forte
componente autobiografica. _Ernesto_ è considerato uno dei romanzi a sfondo
omoerotico più importanti della letteratura italiana. Il protagonista,
Ernesto, è un ragazzo che vive con la madre (sotto la vigile tutela della
zia); studia il violino, legge molto e ha qualche idea vagamente socialista e
fa il praticante presso un venditore all'ingrosso di farina. La trama ruota
intorno a diversi rapporti sentimentali e sessuali che portano _Ernesto_ a una
continua riscoperta di sé stesso: il primo con un uomo più grande di lui, il
secondo con una prostituta, e il terzo con un ragazzino più giovane.

Lo pseudonimo _Saba_ è di origine incerta: si pensa che lo abbia scelto o in
omaggio alla sua adorata balia, Peppa Sabaz, o in omaggio al bisnonno Samuel
David Luzzatto e alle sue origini ebraiche: la parola _saba_ (ebraico: סבא)
significa "nonno" o, più in generale, "persona anziana".[4] Un'altra ipotesi è
che possa aver ripreso lo pseudonimo dell'amico Giorgio Fano.[5]

Altri progetti

