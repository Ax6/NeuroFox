«Nell'origine stessa dell'espressione è implicita una duplice dichiarazione:
alla società dei "normali" e a quella dei "simili". La seconda coincide con
l'impegno ad assumere un'identità[1].»

Nel mondo LGBT l'espressione **coming out** è usata per indicare la decisione
di dichiarare apertamente il proprio orientamento sessuale o la propria
identità di genere.

Questa espressione deriva dalla frase inglese _coming out of the closet_
("uscire dal ripostiglio" o "uscire dal nascondiglio", ma letteralmente
"uscire dall'armadio a muro"), cioè "uscire allo scoperto". In italiano la
traduzione letterale sarebbe "uscir fuori", ma questa forma non ha prevalso su
quella inglese, a differenza di quanto accaduto con lo spagnolo _salir del
armario_[2][3][4] e il francese _sortir du placard_[5][6]. Con questo
significato, comunque, è utilizzato in italiano il verbo "dichiararsi" o
l'espressione "uscire allo scoperto".

L'espressione abbreviata comunemente usata, _coming out_ , ha un contenuto
ironico, in quanto era – e in parte è ancora – l'espressione usata per
indicare il "debutto in società" di una giovane adolescente, di solito al
ballo delle debuttanti.[7][8]

In Italia, l'espressione _coming out_ , che indica una scelta deliberata, è
molto spesso confusa con _outing_ , che indica invece l'esposizione
dell'omosessualità di qualcuno da parte di terze persone senza il consenso
della persona interessata. Il refuso è tuttavia talmente imperante da essere
ormai difficilmente correggibile.[9][10]

L'opposto di una persona che ha fatto coming out ("dichiarata") è indicata nel
gergo gay col termine "velato".

Il coming out, per chi lo vive, è un processo generalmente mai concluso, in
quanto nella vita si conoscono sempre nuove persone e - in una società che
considera l'eterosessualità come la 'norma' e l'omosessualità come una
condizione di _diversità, così come considera un'identità maschile normale per
un uomo e un'identità femminile normale per una donna_ \- ogni volta si deve
decidere se, come e quando esplicitare la propria condizione. Di questo
processo si tendono ad identificare due fasi; la prima, chiamata anche _coming
out interiore_ , cioè la maturazione di un consapevolezza e la seconda, quella
più conosciuta, in cui l'individuo si dichiara alla società.

Il coming out interiore è la prima fase ed è il momento in cui un individuo si
rende conto di avere sentimenti e desideri sessuali per persone dello stesso
sesso, oppure di avere un'identità di genere psichica non corrispondente a
quella fisica, ne acquisisce consapevolezza ed impara ad accettarli come una
parte integrante della propria personalità. Questo primo momento è di solito
caratterizzato da una forte carica emotiva ed è fonte di stress. Ciò è dovuto
in parte al fatto che si tratta di un momento in cui l'individuo si mette – o
rimette – in discussione, ma soprattutto, perché la nostra società tende alla
eteronormatività, tende cioè ad escludere, negandoli o vestendoli di
un'immagine negativa, tutti quei comportamenti che si allontanano dalla
eterosessualità o dalla propria identità fisica. Quanto più è forte
all'interno di una società questa spinta a negare la legittimità di
comportamenti che si allontanano da quelli considerati "canonici", tanto
maggiore sarà lo stress vissuto dall'individuo, anche per la mancanza di
esempi positivi da seguire per riuscire ad integrare questi nuovi sentimenti e
pulsioni all'interno della propria identità. In una prima fase spesso si cerca
ogni indizio che possa dimostrare il contrario di ciò che si sta scoprendo.
Una volta preso atto dell'impossibilità di cambiare il proprio orientamento si
passa all'accettazione della propria condizione.

Questa seconda fase, a meno di non essere famosi e di fare coming out
attraverso i media, è un processo graduale e mai concluso. Le ragioni del
coming out possono essere politiche (vedi la sezione Storia del Coming out) ma
anche pratiche: quando si è ormai dichiarato la propria appartenenza ad una
minoranza non si ha più lo stress di doversi nascondere e si può godere delle
piccole gioie della vita a viso aperto; alcuni studi hanno provato che il
grado di visibilità di una persona in un gran numero di situazioni sia
fortemente correlato con una mancanza di stress e di nevrosi. Inoltre, la
conclusione di questa fase porta generalmente ad una crescita interiore,
soprattutto in termini di sicurezza in sé stessi.

Per quanto sia chiaro a tutti che il coming out verso la società può avvenire
in un qualsiasi momento della vita dell'individuo, cioè quando lo stesso si
sente pronto o ne sente la necessità, è meno risaputo che anche il coming out
interiore può avvenire in diversi momenti. Contrariamente a quello che si
crede non esiste "un'età del coming out"; il coming out interiore può avvenire
nell'infanzia (ad esempio durante l'asilo), nell'adolescenza o nell'età adulta
ed ogni periodo della vita dell'individuo presenta problemi e caratteristiche
proprie. Il momento dipende anche dal "grado" di omosessualità dell'individuo,
cioè se è omosessuale oppure bisessuale.

Nell'infanzia, il problema più grande è sicuramente la mancanza di mezzi
psichici per affrontare la situazione e generalmente mancano totalmente i
mezzi di paragone. Un esempio: in tutte le favole la bella di turno aspetta il
cavaliere per godere del "... e vissero tutti felici e contenti". Eccezioni
non ce ne sono, a meno di qualche esempio positivo in famiglia e quindi
mancano generalmente persone adulte con cui aprirsi e parlare.

Durante l'adolescenza, l'individuo ha più mezzi psichici del bambino per
affrontare la situazione ma è anche un periodo molto confuso della vita in cui
si va incontro a grandi cambiamenti, sia fisici che psicologici e sociali. Ciò
aggiunge stress a stress non facilitando il processo. Una famiglia (e non
solo) spesso poco propensa all'espressione libera dell'individuo tenderà a
bollare la cosa come "è solo una fase, passerà", lasciando all'adolescente
l'impressione che i suoi sentimenti non siano presi sul serio.

Nell'età adulta, il coming out è per certi versi più facile in quanto
l'individuo è generalmente psicologicamente più forte e le motivazioni hanno
più spesso a che fare con il vissuto dell'individuo.

L'idea del coming out fu introdotta nel 1869 dall'omosessuale tedesco Karl
Heinrich Ulrichs, un pioniere del movimento per i diritti di gay, lesbiche e
transgender. Dato che egli vedeva nel coming out un mezzo di emancipazione e
nell'invisibilità un ostacolo maggiore nel cambiare l'opinione pubblica,
esortava altri omosessuali ad "uscire allo scoperto".[11]

Magnus Hirschfeld tratta di nuovo lo stesso argomento nella sua opera
principale, _The homosexuality of men and women_ (1914), discutendo le
potenzialità legali e sociali di diverse migliaia di persone coming out presso
la polizia in modo da influenzare legislatori ed opinione pubblica (Johansson
& Percy, p. 24).[12]

Il primo importante statunitense a fare coming out fu il poeta Robert Duncan.
Nel 1944, usando il suo nome nella rivista anarchica _Politics_ , affermò che
gli omosessuali erano una minoranza oppressa.[13]

Nel 1951 Donald Webster Cory pubblicò _The Homosexual in America_ , una pietra
miliare, esclamando: «la società mi ha dato una maschera da indossare...
Dovunque vada, in qualsiasi momento e davanti a qualsiasi sezione della
società, io fingo». Cory era uno pseudonimo, ma la sua descrizione franca e
soggettiva servì come stimolo ad una emergente autocoscienza omosessuale e a
un nascente movimento omofilo. (Gross, p. 15)[14]

Negli anni sessanta, Frank Kameny fu licenziato dalla sua posizione di
astronomo nell'esercito, all'interno del servizio topografico, per
comportamento omosessuale. Egli rifiutò di far passare il fatto sotto silenzio
e combatté apertamente contro il suo licenziamento arrivando ad appellarsi
alla Corte Suprema degli Stati Uniti. Kameny, uno dei leader del nascente
movimento statunitense per i diritti omosessuali, sosteneva un piano d'azione
aggressivo. La pietra angolare della sua convinzione era: « _We must instill
in the homosexual community a sense of worth to the individual homosexual_ »
«Dobbiamo instillare nella comunità omosessuale un sentimento di autostima
nell'individuo in quanto omosessuale» Autostima che può essere raggiunta solo
attraverso campagne condotte dagli stessi omosessuali. (Gross, p. 18) Il suo
motto era: "Gay is good" (gay è buono, positivo).[15]

In Italia, il primo omosessuale dichiarato fu Giò Stajano, di Sannicola,
provincia di Lecce, nipote del gerarca fascista Achille Starace.[16]

Alcune persone che si identificano come lesbiche, gay, bisessuali, o _queer_ ,
o che preferirebbero attività sessuali o relazioni con lo stesso sesso, si
sono impegnate in rapporti eterosessuali o hanno avuto relazioni eterosessuali
di lunga durata, fino al matrimonio (esempi famosi includono Elton John o il
defunto Leslie Cheung). Questo comportamento "eterosessuale" apparente di
persone, che definirebbero se stesse "gay" o "lesbiche" in altre situazioni,
ha spesso fatto parte dell'essere "velati", creando una finzione tesa
all'accettazione dell'ambiente eterosessuale (queste situazioni vanno distinte
da quelle dei bisessuali in relazioni eterosessuali di lunga durata).

Altre persone "velate" (nascoste) non hanno contatti eterosessuali e
semplicemente desiderano proteggersi dalla discriminazione e dal rifiuto non
rivelando il proprio orientamento sessuale. Questa pratica sembra in
diminuzione di pari passo con l'accettazione sociale dell'omosessualità.

È stato osservato l'aumento della frequenza di comportamenti sessuali basati
sulla situazione, cioè, praticare attività sessuali al di fuori di quella
abituale a seconda della situazione. Per cui, alcuni credono che il fenomeno
del coming out sparirebbe con la completa accettazione dell'omosessualità e
degli omosessuali se non per scelta personale, nel senso che non sarebbe più
necessario.

I _coming out_ eterosessuali, pur esistenti, sono assolutamente minoritari.

Mentre la maggior parte delle persone si adatta al genere assegnato alla
nascita, molte persone transgender o transessuali decidono a un certo punto di
vivere secondo il ruolo di genere con cui si identificano maggiormente, e
pertanto scelgono di annunciare la propria identità di genere e l'intenzione
di cambiare il proprio ruolo di genere. A differenza dell'orientamento
sessuale, fare coming out (e rivelarsi quindi come appartenenti a un genere
opposto a quello di nascita) non è opzionale. Tuttavia, dopo la transizione,
molte persone transgender e transessuali decidono (per quanto sia loro
possibile) di nascondere il proprio genere d'origine. Quindi una persona
transessuale o transgender può dover fare coming out due volte: durante la
prima transizione, e poi nuovamente, qualora la persona trans stessa abbia
raggiunto una notevole indistinguibilità con il sesso opposto a quello di
nascita, per rivelare la propria passata identità alle persone all'oscuro.

L'atto di rivelare l'orientamento sessuale di una persona non visibile, contro
la sua volontà, è chiamato _outing_. A volte viene utilizzato come arma
politica, o per sottolineare la differenza tra lo stile di vita personale e
pubblica.[17]

Rivelare l'orientamento sessuale può trovare seguito penale. Ad esempio, nel
1957 Liberace denunciò il Daily Mirror per aver insinuato che fosse gay.[18]

L'outing, per la comunità gay, è giustificato solo quando la persona in
questione è una figura pubblica coinvolta attivamente nell'opprimere o nel
negare i diritti proprio del gruppo di persone a cui loro stessi appartengono.
In tali casi la "violenza" dell'outing può essere giustificata dal fine.
Durante l'Affare Eulenburg, Brand, il fondatore del primo periodico
omosessuale, _Der Eigene_ , stampò un pamphlet che descriveva come il
cancelliere imperiale era stato ricattato per la sua sessualità e aveva
baciato Scheefer a incontri esclusivamente maschili ospitati da Eulenburg, e
perciò, essendo gay, era moralmente tenuto a opporsi pubblicamente al
Paragrafo 175, che ufficializzava la persecuzione degli omosessuali.[19]

Oggi le persone gay, lesbiche, bisessuali e transgender sono più _out_ che
mai, soprattutto nei paesi occidentali più avanzati. La maggior parte,
infatti, ritiene che nascondersi sia una pratica che nuoce alla propria salute
e stabilità. Uno dei maggiori periodici gay si chiama _Out Magazine_. Il
coming out nella comunità omosessuale è visto come politicamente sano, persino
un dovere o una necessità, argomentando che più le persone gay sono visibili,
più è difficile essere oppressi da moralisti e bigotti. Altri, invece, credono
che fare coming out nel modo tradizionale e "aperto" non sia sempre l'opzione
più appropriata dal punto di vista personale o culturale. Un'alternativa
potrebbe essere il cosiddetto " _coming home_ " (ritorno a casa), cioè
presentare il partner dello stesso sesso a famiglia e amici come un amico
stretto, tacendo l'identità omosessuale. Alla fine, è il singolo individuo a
dover decidere quale opzione sia più adatta.

Judith Butler (1991) critica la metafora dell' _in/out_ (dentro/fuori,
nascosto/visibile) perché crea un'ambiguità che finge che il cosiddetto
armadio ( _closet_ , dentro al quale ci si "nasconde") sia oscuro,
marginalizzante e falso, mentre essere visibili riveli un'identità vera ed
essenziale. Diana Fuss (1991) spiega, «il problema, naturalmente, con la
retorica dell' _in/out_ [...] è che queste polemiche mascherano il fatto che
la maggior parte di noi siamo sia visibili che nascosti allo stesso tempo.».
Inoltre, "essere out", nel gergo gay, è proprio non essere _out_ ; essere out
significa essere finalmente fuori dall'esteriorità, dal senso di esclusione e
dalle deprivazioni che un tale stato impone; oppure, detto in un altro modo,
essere out diventa in realtà un essere _in_ – nel regno della visibilità, del
parlare liberamente e del culturalmente intelligibile. In altre parole, il
coming out costruisce l'armadio che dovrebbe distruggere e la personalità che
dovrebbe rivelare, «la prima apparizione dell'omosessuale come "specie" invece
che come "aberrazione temporanea" è anche il momento della sparizione
dell'omosessuale – nell'armadio.» Lauren Smith (2000) riassume, «essere "fuori
dall'armadio", quindi, sia come gay che come eterosessuale, secondo Fuss e
Butler, significa sempre nascondere o coprire un altro armadio.»

Tuttavia, Butler si presenta ugualmente come lesbica in occasioni pubbliche e
sostiene che, «è possibile affermare che [...] rimane un imperativo politico
usare questi errori necessari o categorizzazioni sbagliate [...] per
rappresentare un soggetto politico oppresso.»

  

Altri progetti

![Oscar Wilde,
1882.jpg](//upload.wikimedia.org/wikipedia/commons/thumb/9/91/Oscar_Wilde%2C_1882.jpg/180px-
Oscar_Wilde%2C_1882.jpg) ![Pink
triangle.svg](//upload.wikimedia.org/wikipedia/commons/thumb/f/fa/Pink_triangle.svg/180px-
Pink_triangle.svg.png)

