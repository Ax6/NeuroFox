Il **metropolita** è un titolo di alto rango del clero cristiano. Ha due
differenti significati, uno per la Chiesa cattolica, e uno per quelle
ortodosse.

Il titolo ecclesiastico nacque quando, dopo l'editto di Milano del 313, la
Chiesa cristiana cominciò a organizzarsi territorialmente, prendendo a modello
l'organizzazione civile dell'impero romano così come stabilito dalla riforma
di Diocleziano. Come questo era suddiviso in province comprendenti una
metropoli (o capoluogo) e altre _civitates_ , così la Chiesa si organizzò in
province ecclesiastiche, a capo delle quali erano i vescovi delle città
capoluogo, che assunsero il nome di metropoliti, cui sottostavano in qualità
di suffraganei i vescovi delle altre città della provincia.

Questa organizzazione è già riconosciuta come esistente nel concilio di Nicea
del 325, dove al vescovo metropolita è affidato il compito di confermare le
elezioni episcopali della propria provincia ecclesiastica, senza la quale le
elezioni sono nulle (canoni 4 e 6)[1]. Il concilio di Laodicea del 363/364
stabilì, nel canone 12, che al metropolita spettasse il compito di verificare
l'ortodossia e la moralità dei vescovi eletti nella propria provincia.[2] Nel
concilio di Calcedonia del 451 fu stabilito che spetta solo all'autorità
ecclesiastica, e non a quella civile, erigere nuove province ecclesiastiche e
dunque elevare un vescovo a metropolita.[3]

L'organizzazione delle Chiese in province ecclesiastiche con a capo un
metropolita, sul modello delle circoscrizioni civili, si attuò ben presto
nelle comunità cristiane dell'Impero romano d'Oriente, e appare già codificata
nella _Notitia Episcopatuum_ dello pseudo-Epifanio a metà del VII secolo.
Nell'impero bizantino il metropolita si pose come figura di intermediazione
tra vescovo e patriarca, e l'organizzazione stabilita nel IV secolo durò ben
oltre la fine dell'impero.

Nell'Impero romano d'Occidente la situazione si presenta invece molto più
varia e lo sviluppo storico delle province ecclesiastiche non univoco. Nella
chiesa d'Occidente il Papa venne considerato l'unico metropolita fino al V
secolo quando, in Gallia e nell'Italia settentrionale, i vescovi delle
principali città cominciarono a fregiarsi di questo titolo. Il compito
principale del metropolita era quello di presiedere l'elezione dei vescovi
della sua provincia e di ordinarli.

Nella Chiesa cattolica, l' _arcivescovo metropolita_ è un arcivescovo che
presiede una provincia ecclesiastica (una circoscrizione che raggruppa più
diocesi) e che dipende direttamente dalla Santa Sede. Il titolo è connesso
alla sede vescovile: la sede episcopale più importante della provincia
ecclesiastica è detta _arcidiocesi metropolitana_ , le altre sedi sono dette
_suffraganee_.[4]

L'arcivescovo metropolita ha il diritto di indossare, sopra i paramenti
liturgici, il pallio, nelle celebrazioni eucaristiche che si tengono entro i
confini della sua provincia ecclesiastica; da qui l'uso di chiamarlo
_arcivescovo palliato_.

Anticamente, i vescovi di sedi suffraganee avevano obblighi di carattere
canonico nei confronti del metropolita. Dopo il Concilio Vaticano II, il
rapporto tra sedi suffraganee e metropolitane è principalmente formale,
testimone, tutt'al più, del legame storico che ha legato tra loro le varie
sedi episcopali. Il Codice di diritto canonico assegna tuttavia al metropolita
alcune limitate funzioni:[5]

Il canone 436 (che è dello stesso codice e quindi di pari rango e valore, e va
letto in combinato disposto com gli altri canoni) esclude espressamente che il
metropolita abbia altre facoltà nelle diocesi suffraganee.

Prima della riforma, nell'ambito della circoscrizione ecclesiastica formata da
più diocesi[6], l'arcivescovo metropolita esercitava funzioni ispettive,
sostitutive, giurisdizionali e liturgiche, sempre disciplinate nel codice di
diritto canonico.

Stemma di cardinale arcivescovo metropolita.

Stemma da arcivescovo metropolita con pallio

Stemma da arcivescovo metropolita di Udine (o da arcivescovo elettore del
Sacro Romano Impero)

Stemma da arcivescovo di Salisburgo (rosso con 10 nappe per lato)

Nelle Chiese di rito orientale il termine ha un significato diverso, definito
dal Codice dei canoni delle Chiese orientali: oltre alla figura del
"metropolita di una provincia ecclesiastica", analoga a quella della Chiesa
latina e descritta ai canoni 133-139[7], il Codice parla della "Chiesa
metropolitana _sui iuris_ " ai canoni 155-173[8]. Questa Chiesa è una delle
quattro tipologie di Chiese _sui iuris_ previste dalla legislazione canonica:
è guidata da un metropolita nominato dal papa e assistito nel governo della
Chiesa dal consiglio dei gerarchi; questo metropolita possiede una
giurisdizione reale sui vescovi e i fedeli della sua Chiesa _sui iuris_ e
un'autonomia molto maggiore rispetto al metropolita di una provincia
ecclesiastica, anzi ha poteri maggiori anche di una conferenza episcopale
latina. Il segno visibile della comunione gerarchica con la Sede di Pietro è
il pallio, che viene conferito al metropolita _sui iuris_ dal papa.

Nelle Chiese ortodosse il titolo ha diverse valenze:

In nessuno dei due casi tuttavia il metropolita ha alcuna autorità speciale
nei confronti dei vescovi all'interno delle province di competenza. I
metropoliti (arcivescovi nella Chiesa ortodossa greca) hanno comunque un ruolo
direttivo durante i rispettivi sinodi e concili di vescovi.

Altri progetti

