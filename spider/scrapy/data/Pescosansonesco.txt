**Pescosansonesco** ( _Lu Pièsc'hie_ in abruzzese[2]; _Gliu Pièšc'he_ in
dialetto pescolano) è un comune italiano di 482 abitanti[1] della provincia di
Pescara in Abruzzo. Fa parte della Comunità montana Vestina e del Parco
Nazionale del Gran Sasso e Monti della Laga.

In paese sorge il Santuario del Santo Nunzio Sulprizio che qui è nato nel
1817.

Centro agricolo dell'Appennino abruzzese, alle falde sud-orientali del Gran
Sasso d'Italia. L'abitato sorge sulle pendici orientali del Pizzo della Croce,
2 km a NE del vecchio centro che venne distrutto da una frana del 1934.

Fondato come castello agricolo dall'Abbazia di San Clemente a Casauria, in
epoca normanna compare come feudo di una famiglia locale vicina a Ugo
Malmozzetto nella sua conquista dei territori pedemontani vicini alla costa, e
nel 1111 il feudatario erede, Gentile, rientra nello scacchiere dell'abate
Casauriense come vassallo diretto dell'Abbazia[3]; all'inizio del XIV secolo
appare citato come Pesco Sedonisco. Fu feudo dei Cantelmo e dei Sansonetti.

Nel XIX secolo vi nacque il giovane artigiano Nunzio Sulprizio, che a Napoli
divenne famoso per un miracolo riguardante la sua gamba malferma. Nel
Novecento il culto di Nunzio si intensificò a tal punto da proclamarlo
"Beato". Nel 1934 una frana danneggiò gravemente il borgo medievale, che fu
abbandonato. Fu pertanto immediatamente ricostruito a pochi km di distanza il
centro nuovo.

Le case del "centro abitato antico" si arroccano a diversi livelli sulla
pendice dello sperone roccioso alla cui sommità sono gli imponenti resti del
castello.

Nel paese vecchio è la **Chiesa di San Nicola** del XII secolo, con affreschi
di scuola benedettina del XIII secolo e i Ruderi sovrastanti della
quattrocentesca parrocchiale di San Giovanni Battista, andata in rovina in
seguito alla frana del 1934. Vi è inoltre un "ex convento francescano" con la
Chiesa di Santa Maria in Coll'Angeli del XV secolo, ora divenuto ostello,
fuori dal paese.

Altri monumenti sono:

In località Monte Queglia si trova il Buco del diavolo, grotta con numerosi
pozzi.

Nunzio Sulprizio, nato a Pescosansonesco Vecchio nel 1817, morì in tenera età
a Napoli nel 1836. Il 1º dicembre 1963 papa Paolo VI nel Concilio Vaticano II
lo dichiarò beato, e da allora partì l'idea di edificazione din un nuovo
santuario per Nunzio nel paese natale. Infatti una primitiva chiesa a lui
dedicata esisteva appena fuori il centro medievale, edificata nel 1890,
terminata una decina di anni più tardi. La chiesa fu costruita presso la
grotta di Riparossa dove sgorgava l'acqua del fiume, dove Nunzio si recava per
pregare e trovare ristoro per la ferita al piede. La chiesa aveva uno stile
rurale tra il classico e il tardo gotico, vedendo delle fotografie storiche.
Nel 1928 l'edificio fu ampliato. Negli anni '70 dopo la beatificazione iniziò
a circolare l'idea di ricostruzione di un santuario più grande, con progetto
dell'architetto Angelini. Dal 1979 al 1990 si protrassero i lavori di
ricostruzione totale del santuario, con abbattimento del vecchio, demolito nel
1988.

La chiesa si trova proprio all'ingresso del paese vecchio, accanto alla roccia
della montagna della fonte Riparossa, la quale è in parte inglobata dietro
l'altare. La roccia montuosa genera le basi del santuario, facendo sfondo
all'altare; l'aula è esagonale, lo spazio alto e imponente; esternamente
l'edificio sembra estraniarsi dal contesto montano e antico del paese, perché
di aspetto prevalentemente moderno. La facciata in cemento bianco ha una
geometria rettangolare, stretta e lunga in cui si apre il loggiato d'ingresso,
tripartito e sormontato da altrettante finestre rettangolari. Il fronte è
concluso da un imponente mosaico policromo ideato da Guido Veroi, mostrante
Gesù in trono con accanto Nunzio, e i santi Giuseppe e Giovanni.  
I blocchi esterni dell'edificio formano un esagono a navata unica con l'asse
perpendicolare al costone roccioso. Precede l'aula un pronao a quota
inferiore; lo spazio centrale di fronte al presbiterio si eleva rispetto al
resto dell'aula, quasi a voler ricordare la tipologia a saliente delle chiese
a tre navate. Esattamente dietro l'altare costituito da una teca con la statua
del santo dormiente, si trova la roccia con l'acqua miracolosa.

Si trova nel paese vecchio, ed è la casa dove il giovane Nunzio si recava a
lavorare per volere dello zio, come aiutante fabbro. Lo zio era un uomo rozzo
e violento, e spesso maltrattava il ragazzo, esile e gracile e non adatto a
quella vita. Quando si ferì alla caviglia con uno strumento, la ferita non fu
adeguatamente curata e si infettò, anche se Nunzio la andava a lavare presso
la fonte Riparossa, dove veniva a volte scacciato dai paesani, nel timore che
infettasse anche l'acqua. La casa è legata alle altre, a schiera, costituita
di intonaco e pietra grezza, con un grande portale a tutto sesto dove si
trovava l'interno dell'officina. Oggi una targa ricorda la casa, nonché una
scultura moderna in ferro battuto, presso la porta, funge da cancello, dove è
ritratta una figura umana, il ragazzo Nunzio.

Abitanti censiti[4]  

Estesi sono i boschi e i pascoli per l'allevamento ovino, suino. Coltivazione
dei cereali e della patata. Vengono prodotti olio di oliva e vino.

Al livello del turismo, il paese è noto per il borgo medievale abbandonato,
mentre al livello religioso, Pescosansonesco è famoso per il Santuario del
Santo Nunzio Sulprizio.

Famoso tratto di strada, prima dell'ingresso in paese, chiamato "punto di
gravità" nel quale la strada che appare in discesa gioca un effetto strano
chiamato appunto gravitazionale. (Rimanendo in macchina ferma nel punto
preciso, ci si accorge che l'automobile invece di camminare verso la discesa
prosegue nel senso opposto in salita)

Altri progetti

