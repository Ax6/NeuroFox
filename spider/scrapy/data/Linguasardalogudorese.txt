![1leftarrow
blue.svg](//upload.wikimedia.org/wikipedia/commons/thumb/d/d6/1leftarrow_blue.svg/16px-1leftarrow_blue.svg.png)_Voce
principale: **Lingua sarda**._

Il **sardo logudorese**[2] (nome nativo _**sardu logudoresu**_ o
_**logudoresu**_ ) è una delle due principali macrovarianti in cui è suddivisa
la tradizione ortografica della lingua sarda (l'altra è il sardo
campidanese)[3], originario della regione del Logudoro nella parte centro-
settentrionale della Sardegna, abitata da circa 400.000 abitanti. Il codice
ISO 639-3 è "src".

Nella denominazione di **logudorese** si suole comprendere un gruppo di
dialetti della lingua sarda, quali il _logudorese settentrionale_ , il
_logudorese comune_ e il _nuorese_. Le prime due hanno subito maggiori
evoluzioni dal Logudorese parlato nel Medioevo in parte per uno sviluppo
autonomo, in parte per i contatti con il castigliano (portato dai
conquistatori spagnoli) e con gli idiomi sardo-còrsi (gallurese e sassarese)
parlati nell'estremo nord dell'isola. Il logudorese _settentrionale_ e in
parte anche quello _comune_ hanno costituito la matrice linguistica del
logudorese letterario, il quale è una sorta di koinè poetica che assumeva
elementi di diversi dialetti del logudoro, fondendoli assieme[4]. I dialetti
_nuoresi_ è tradizionalmente considerata la più conservativa delle varianti
della lingua sarda e di tutte lingue neolatine, la più simile cioè al latino.
Tratto caratteristico di tutte le varianti logudoresi è la conservazione del
suono velare di C e G anche davanti a vocale: per cui (LA) Caelum > (SC) Chelu
(grafia italiana) / Quelu (grafia iberica)(pronuncia: kelu).

L'area su cui si estende è priva di città di oltre 50.000 abitanti e, come
tutte le aree rurali della Sardegna, in forte depauperamento demografico, a
vantaggio di città costiere quali Olbia (l'unica originariamente
logudoresofona), Sassari, Alghero, Cagliari, Quartu Sant'Elena. Questi centri,
assieme ai comuni costieri della Gallura e a Porto Torres, accolgono quindi un
gran numero di abitanti originari delle suddette aree. Nel complesso, in base
ad una ricerca del 2006 della Regione Sardegna il logudorese risulta capito da
553.000 persone circa e parlato da 330.000 persone circa.[5]

Le varietà sarde orbitanti attorno al modello ortografico logudorese sono
state spesso considerate quelle di maggior prestigio, in virtù di
un'importante tradizione letteraria che ha avuto inizio nel XV
secolo[6][7][8][9][10][11][12] e anche in virtù di una sua presunta maggiore
conservatività e vicinanza al latino. La tradizione poetica logudorese, pur
essendo nata come poesia elevata grazie all'opera di Girolamo Araolla e
basandosi su schemi metrici tipici della poesia colta (come l'ottava rima), ha
avuto a partire dal Settecento una particolare diffusione anche nella poesia
popolare e semicolta. A livello parlato il logudorese si distingue in numerose
sottovarianti che si discostano dal logudorese letterario sia a livello fono-
morfologico che a livello lessicale: infatti la lingua della poesia sino dalla
sua origine è stata ricchissima di iberismi e italianismi, molti dei quali non
vengono utilizzati nel logudorese d'uso comune. Il logudorese letterario non è
mai stato molto fermo nella grafia e si riscontrano importanti differenze da
un secolo all'altro. In particolare dalla metà del Settecento si andò attuando
una progressiva italianizzazione ortografica, soppiantando gli usi grafici
dell'epoca spagnola, in particolare nella scrittura delle consonanti velari
/ɣ/ e /k/[13]. Il logudorese letterario non fu utilizzato solo da poeti e
autori provenienti dal Logudoro, ma anche di altre aree linguistiche della
Sardegna[14][15][16], i quali spesso integrarono tale codice letterario
inserendovi elementi lessicali e morfologici propri delle loro varianti.
Nell'Ottocento lo Spano elaborò una teorizzazione approfondita del logudorese
letterario come lingua di cultura nella sua _Ortographia Sarda Nationale_. Il
modello logudorese si è provvisto di altri dizionari, come quello pubblicato
dall'etnologo Enzo Espa[17].

Numerosi linguisti ritengono che il nuorese, nel suo complesso, sia il
dialetto della lingua sarda con maggiori elementi di originalità e arcaicità e
che sia anche quello più simile al latino; questa convinzione è stata però
ripetutamente messa in discussione in questi ultimi dieci anni. Altre analisi
linguistiche[18] sostengono comunque che i dialetti nuoresi siano più vicini
all'italiano rispetto a quelli campidanesi non, ovviamente, per via di un
inesistente influsso dell'italiano su di essi, ma proprio in virtù di un
minore distaccamento dal latino sia del nuorese che dell'italiano; d'altro
lato, viene anche sostenuto che i prestiti dall'italiano siano circa il 7% in
ogni dialetto del sardo, senza variazioni di rilievo tra una varietà e
l'altra. I dialetti logudoresi e nuoresi nel complesso appaiono comunque tra
loro maggiormente disomogenei, anche per ragioni di natura geografica,
rispetto ai dialetti dell'area linguistica campidanese, che manifestano
maggiore uniformità.

Lo standard sardo sperimentale, adottato nel 2006 dalla Regione Autonoma della
Sardegna e denominato Limba Sarda Comuna, è basato a livello morfologico
soprattutto sul logudorese letterario, seppure se ne discosti in alcuni
importanti aspetti[19], oltre ad accogliere il lessico patrimoniale di tutte
le varianti della lingua sarda, gli articoli e pronomi tipici delle varianti
meridionali usati insieme a quelli settentrionali[20] e rigettare molti
italianismi penetrati nel logudorese poetico attraverso i secoli[21].

Il sottogruppo logudorese si caratterizza per la sonorizzazione (e
spirantizzazione) delle occlusive sorde tra vocali, anche in fonosintassi:
così K>/g/ ( _deghe_ , _lughe_ , _paghe_ , _(b) oghe_ <VOCE(M), _inoghe_ <IN-
HOCE, _rughe_ <CRUCE(M), _ogru_ <OCLU<OCULUM, _su cane_ pron. _su gane_ con
"g" velare fricativa, simile alla "g" spagnola di "gato", e non velare
occlusiva come quella italiana di "gatto" ), P>/b/ _su pane_ pron. _su bane_ ,
_sa petta_ pron. _sa betta_ , anche in questi casi si tratta di una "b"
diversa da quella italiana di "Bari" (occlusiva) e invece vicina alla "b" o
"v" spagnola di "Barcelona" o "Valencia" (fricativa), e T>/d/ ( _andadu_ ,
_bida_ <VITA(M), _roda_ , _tzitade_ , _sa terra_ pron. _sa derra_ , con "d"
che, quando a inizio di parola e scritta "t", è una consonante fricativa
sonora apicoalveolare, ottenuta sfiorando soltanto con la lingua gli incisivi
superiori, diversamente dalla "d" dell'italiano che, come nel caso di "g" e
"b", è occlusiva); inoltre per il passaggio da TH a /tt/ o /.t-/ ( _pratha_ >
_pratta_ , _thithula_ > _tittula_ , _puthu_ > _puttu_ , _petha_ > _petta_ ,
_marthu_ > _martu_ ), da LJ a gl ( _trabagliare_ ), e da NJ > gn ( _Sardigna_
).

Il _logudorese settentrionale_ (parlato nel Meilogu, nel Coros, in Anglona e
nel Monte Acuto a Ozieri, Bonnanaro, Chiaramonti, Ittiri, Mores, Olmedo, Ossi,
Cargeghe, Ploaghe, Sennori, Muros, Tissi, Thiesi, Uri, Usini, Laerru, Bulzi,
Nulvi, Perfugas, Borutta, Martis, Ardara, Florinas, Banari, Siligo) che
presenta la conservazione di **-l-** prima di vocale ( _albu_ , _altu_ ,
_calchina_ , _soldadu_ ) e anche nei nessi **-pl-** , **-cl-** e **-fl-** che
normalmente si mutano in **-pi-** , **-ch-** , **-fi-** anche per influenza
dell'italiano e del gallurese-sassarese (ant. _plòere_ > _piòere_ , ant.
_platha_ > _piatta_ , ant. _plùs_ > _piùs_ , ant. _clesia_ > _cheja_ , ant.
_flore_ > _fiore_ , ant. _Plovake_ > _Piaghe_ , _Florinas_ > _Fiolinas_ );
sotto influenza del sassarese il fenomeno del lambdacismo e pronuncia
_**-lsht-**_ (per i gruppi **-lth-** , **-sth-** , **-rth-** ) o _**-lshc-**_
(per i gruppi **-lch-** , **-sch-** , **-rch-** ) nella vasta zona di Sassari
fino a Villanova Monteleone, Torralba, Nughedu San Nicolò e Perfugas, mentre a
Osilo, Bosa, nel vicino gallurese (Tula, Oschiri, Berchidda, Luras, Monti,
Padru, Buddusò, Alà dei Sardi, Olbia) e nel resto della provincia sassarese
(Giave, Bonorva, Pozzomaggiore, Cossoine, Mara, Padria, Semestene, Pattada,
Osidda) si ha il passaggio di **r** > **l** ( _saldu_ , _polcu_ , _chelveddu_
, _Saldigna_ ); il gerundio in _-ende_ ( _andende_ , _nende_ , _fattende_ ),
maggiori influenze del castigliano ( _oju_ e non _ogru_ ); Discorso a parte
merita Bonorva, chiamata la Siena sarda da Giovanni Spano, il cui dialetto si
avvicina maggiormente al modello del logudorese comune, si pronuncia come si
scrive, costituisce da secoli il modello letterario di riferimento per il
sardo logudorese.

Il _logudorese centrale o comune_ (parlato nel Marghine, nel Montiferru e
nella Planargia fino alla zona di transizione di Abbasanta, Bonarcado e Santu
Lussurgiu e nel Goceano e nel Monteacuto ad Anela, Bono, fino in alta Baronia,
dove è parlato a Torpè, Posada e parte del comune di Budoni, quest'ultimo
bilingue), presenta come caratteristiche generali il rotacismo di **-l-** (
_arbu_ , _artu_ , _carchina_ , _sordadu_ , _pròere_ , _frore_ , _sardu_ ,
_portu_ , _cherbeddu_ ) e il gerundio in _-ande_ / _-inde_ ( _andande_ ,
_nande_ , _faghinde_ , _ligginde_ ), _-ende_ nel Goceano, Torpè e Posada.
Grandi influssi del logudorese settentrionale sono presenti in Planargia, nel
Montiferru settentrionale e soprattutto a Bosa dove la lingua è molto simile a
quella del Meilogu pur non facendone parte solo politicamente ( _ojos >ogios_,
non _ogros_ ; **-r-** > **-l-** come in _calchina_ , _saldu_ ; gerundio in
_-ende_ come in _andende_ , _nende_ , _mandighende_ ), mentre risentono di
influenze campidanesi il Marghine ( **-tt-** > **-tz-** : _pratza_ ,
_tzìntzula_ , _putzu_ , _petza_ , _martzu_ ) e soprattutto i dialetti di
transizione della fascia di Santu Lussurgiu, Bonarcado, Abbasanta,
Aidomaggiore, Sedilo, che sono stati assunti quale base per la Limba Sarda
Comuna (LSC) ( **-ll-** o invece di **-z-** da LJ: _callente_ (o _caente_ ),
non _cazente_ ; in alcuni centri anche /d:ž/ invece di /d:z/ da sp. J /ž/:
_figiu_ non _fizu_ , _ogiu_ non _ozu_ ; il gruppo LL>ll ( _traballare_ ,
_bellu_ ), e che per alcune di queste caratteristiche riflettono la condizione
originaria dell'isola; mentre a Silanus, Bortigali, Bolotana, Lei e Noragugume
sono percettibili influssi nuoresi, e la zona orientale del Goceano è
influenzata dai dialetti settentrionali e dal nuorese e presenta
l'assimilazione di **-nd-** ( _cando_ > _canno_ , _andande_ > _annanne_ ).
Sempre nel Marghine e Goceano sotto influenza delle parlate nuoresi,
nell'incontro tra due parole, la consonante s può variare in r: questo avviene
con le lettere **b-** , **d-** , **g-** , **l-** , **m-** , **n-** , **v-** (
_sas domos_ > _sar domos_ , _est bellu_ > _er bellu_ , _cosas betzas_ > _cosar
betzas_ ).

Il sottogruppo Nuorese si caratterizza per la maggiore conservatività e
arcaicità, tra cui la conservazione della C>/k/ ( _centum > chentu_, _decem >_
_deche_ , _pacem > pache_, _vocem > voche_/ _boche_ , * _in hoc >_ _inoche_ ),
la conservazione della P>/p/ ( _sapa > sapa, cf. saba nel Logudorese),_ e la
conservazione della T>/t/ ( _latus > latu, cf. ladu nel Logudorese)_. Del
suono -/θ/- anche se in via di estinzione ( _pratha_ , _thinthula_ , _puthu_ ,
_petha_ , _marthu_ ) nonché la conservazione del gruppo RI>rj ( _ianuarius_ >
_jannàrju_ , _februarius_ > _frebàrju_ ), del gruppo LJ>ll ( _*tripaliare_ >
_traballare_ ) e NJ>nn ( _Sardinia_ > _Sardinna_ ); TJ>ss ( _iustitia_ >
_justissia_ ), il gerundio in _-nde_ ( _mandicande_ , _muttinde_ , _fachende_
).

A sua volta il sottogruppo si può ancora suddividere.

Il **nuorese** (parlato a Nuoro e dintorni, Bitti, Oniferi, Orune, Onanì,
Lodè, Lula, Orani, Ottana) e il **baroniese** (parlato nella Baronia a Irgoli,
Loculi, Onifai, Orosei, Siniscola, Galtellì) comprendono per diversi aspetti
le caratteristiche più arcaiche e conservative, a Nuoro mantiene le
intervocaliche **-v-** > **-b-** ( _trabu_ , _nibe_ , _nobe_ , _cubare_ , ma
_taula_ , _nue_ , _diaulu_ ) e **-g-** ( _agustu_ , _Nugoro_ , _nigheddu_ ,
anche per ipercorrezione in _aera_ > _aghera_ , _ruere_ > _rughere_ , _ruina_
> _rughina_ ) **-adu** > **-au** ( _istau_ , _tancau_ , _bènniu_ , ma al
femminile _istada_ , _tancada_ , _bènnida_ ) mentre in Baronia, a Bitti e Lula
si ha la conservazione della **-v-** ( _voche_ , _vinti_ , _ventu_ ,
_'erveche/verveche_ , _Vithi_ ) che nelle altre zone vira più genericamente a
**-v-** > **-b-** ( _boche_ , _binti_ , _bentu_ , _berbeche_ ) e del finale in
**-atu** ( _istatu_ , _tancatu_ , _istata_ , _tancata_ , _vènnitu_ ) che a
Orune e nel resto del dominio sardo moderno vira a **-adu** ; A Orune, Bitti e
Lula **-nd-** > **-nn-** ( _canno_ , _annanne_ ) come a Lollove, Bonorva e nel
Goceano; **-th-** è ancora presente e pronunciato anche se in esaurimento
verso **-tz-** o **-tt-** nelle giovani generazioni ( _pratha_ / _pratza_ /
_pratta_ , _thinthula_ / _tzintzula_ / _tintula_ , _puthu_ / _putzu_ / _puttu_
, _petha_ / _petza_ / _petta_ , _marthu_ / _martzu_ ). La frazione Lollove di
Nuoro presenta a sua volta elementi di maggiore arcaicità e di vicinanza con
Orunese e Dorgalese (dovuta anticamente all'esser adiacente al vecchio borgo
di Isalle) rispetto al dialetto urbano e tende ad essere più dolce; questa
variante del nuorese, ha diversità nei lemmi ( _manneddu/mannoi_ per nonno
anziché il nuorese _jàiu_ ) ( _cana_ anziché _archione_ per "roncola"). Nelle
zone interne del Montalbo _chèrjo_ > _chèglio_. I dialetti di Dorgali,
Galtellì e Orosei tendono invece al modello barbaricino pur non presentandone
la fonetica, difatti si presentano caratteristiche tipiche della parlata
montana, come l'elisione della **-f-**. A Ottana sono presenti influenze dal
logudorese del Marghine ( **-th-** > **-tz-** : _petza_ , _martzu_ , _Otzana_
); nuorese e baroniese costituiscono comunque le parlate che presentano
maggiori similitudini sia al volgare latino che all'antica lingua sarda
medioevale dei condaghes. Le parlate Bittese, Orunese e Lulese vengono
incluse, per la loro arcaicità, fra i dialetti-relitto da Max Leopold Wagner.

Il **barbaricino** parlato nella Barbagia di Ollolai (Ollolai, Olzai, Fonni,
Ovodda, Mamoiada, Lodine, Gavoi), a Orgosolo e Oliena, costituisce il gruppo
più isolato e presenta i tipici "colpi di glottide" /ʔ/ in sostituzione del
**-k-** ( _hazente,_ _helu_ , _hane_ , _hussu_ , _'ohu_ , _honnoshere_ ,
_bohe_ , _pahu_ , _hitho_ , _inohe_ , _soha_ , _issohadore_ ), con una
spiccata elisione della consonante iniziale e una accentuata tendenza alla
metatesi ( _firmu_ > _frimmu_ , _ispicru_ > _ispriccu/isprihu_ ), la
conservazione della **-v** in alcune zone ( _vohe_ , _vinti_ , _nivare, bellu
>vellu_) e del **-th-** ( _puthu_ , _pratha_ , _petha_ , _thiu_ , _therahu_ ,
_thuharu_ , _hitho_ , _thinthula_ ) e **-kr-** > **-gr-** ( _gruhe_ ); la
struttura grammaticale è particolarmente arcaica (accoppiamento dei pronomi
personali in _liu_ per "glielo", anziché _bi lu,_ utilizzato nella sua
accezione arcaica come rafforzativo e non come particella pronominale) ;
sopravvivenza del congiuntivo latino, della prima persona latina (deo>
_eo/ego_ ) delle forme arcaiche del perfetto (caratteristica condivisa coi
dialetti del Guilcer, della Planargia e del Barigadu) ( _deo fipo >ego/eo_
_ipo_ / _'ippi_ / _'usto_ / _'upo_ , _tue fis_ > _tue 'ustis_ ; a Oliena e
Ovodda permane la forma arcaica _fuisti" corretto come isti_ / _fuisti_ e
_'usti_ / _fusti, nois fimus >nois 'umis/'umos_/ _'imus_ /' _imos_ ); questa
regione, assieme alla Bassa Baronia ed all'area attorno al Montalbo, presenta
il più elevato numero di parole e toponimi di origine prelatina ( _ammagare_
per "svenire dal caldo", _godospo_ per "pane d'orzo", _ospile_ per "rifugio di
frasche", _picurinu_ per "asinello", _sea_ per "occupazione", _'edu_ per
"gruppo di bambini", _nihele_ / _tanihele_ per "oggetto"). In un periodo
precedente di questo gruppo faceva parte anche la parlata di Seuna e di
Sant'Onofrio a Nuoro, escludendo la caratteristica del colpo di glottide, per
altro maturata in seguito ad un'ipercorrezione dal sardo medioevale, fattore
su cui alcuni studiosi son poco convinti, preferendo considerare l'occlusiva
glottale sorda, come quella sonora tipica di Dorgali, Lollove, Urzulei e
Ovodda, come un prodotto di una parziale influenza da parte del barbaricino
meridionale e dell'alto campidanese, la quale si può notare anche data
l'esistenza di alcuni termini del sardo meridionale ( _ruviu_ per rosso, camp.
_rubiu/arrubiu_ ; _burrumballa/burrumbaglia_ per " bordello"). A Orgosolo si
presentano fenomeni particolarmente caratteristici, come la sostituzione, nei
casi in cui sia presente l'occlusiva, della consonante **r** con la **l**
(chiesa: _cresia >ilhesia_; chiave: _crai >alhai_; qualcuno:
_calicunu/calihunu >alhiunu_; occhio: _ocru >olhu_), e la mutazione, tra
l'altro comune con molti altri paesi barbaricini, della vocale paragogica in
**-i** : _sunu_ > _suni_ ; _cras/crasa >crasi_. Ad Oliena il fenomeno della
vocale epitetica scompare quasi in tutte le parole, preferendo
un'ipercorrezione dei termini (' _ahere >'aher_; _narrere >narrer_), si nota
la presenza di due -s ( _tz/ss >/š/ś_, più dura della -sc italiana;
_passentzia >pašeša_; _pensare/pessare >peśśare_; _ischire/ishire >išhire_),
delle forme latine LJ>GL (caratteristica in comune con Bitti), oppure della
permanenza della forma -LJ ( _tripaliare >trabagliare,_ _muntonarju
>muntonagliu,_ _herjo >heglio_), di **-c** e **-g** (presente anche a Fonni)
al posto di **-z** ( _ozu >ogiu_; _sizìre >sigìre_; _tenzo >tengio_; a Oliena,
data la vicinanza con Nuoro, Orgosolo e i paesi della Baronia, la pronuncia
delle suddette lettere vira più verso [ž] o [dz]); inoltre si nota la
persistenza di terminologie di matrice medievale, forse anche per la vicinanza
con la Baronia e il Nuorese, non soppiantate da italianismi, particolare
presente, in alcuni casi, anche negli altri paesi barbaricini e nuoresi, come
_harthu_ per scarpa, _nonnu_ per padrino. Non bisogna scordare comunque che,
malgrado i rapporti fra montagna e costa siano sempre stati "tesi", le parlate
Baroniese a Barbaricina settentrionale possono essere considerate sorelle[
_senza fonte_ ], vestigia di ciò che prima era la lingua sarda medievale nel
nord e nel centro dell'isola, le più arcaiche e vicine al latino parlato.

__

Una delle principali complicanze, sia per chi si approcci a tale variante
linguistica sia per chi, pur sapendola parlare, non la sa scrivere, è la
differenza fra _scritto_ (qualora si voglia seguire un'unica forma grafica) e
_parlato_ data da specifiche regole che mutano il suono all'inizio od alla
fine di una parola, a seconda di quello presente nella parola precedente o
successiva. Per tale ragione, è importante menzionarne almeno qualcuna in
questa voce.

Vale quanto detto nella voce principale.

Tali regole di fonosintassi mutano il suono all'inizio od alla fine di una
parola a seconda del suono presente nella parola precedente o successiva.

_EST_ (pres. 3° p.s. del verbo _esser_ _e_ ) si pronunzia diversamente in
quattro modi a seconda della sua posizione nella frase.

Altri progetti

  *[LA]: latino
  *[SC]: sardo

