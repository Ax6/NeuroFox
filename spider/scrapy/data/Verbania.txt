**Verbania** (ascolta[?·info] _Verbania_ in dialetto locale) è un comune
sparso italiano sulla sponda occidentale del Lago Maggiore di 30 505 abitanti,
capoluogo della provincia del Verbano-Cusio-Ossola in Piemonte e risulta
essere il più popoloso centro di tutto il bacino del Lago Maggiore.

Il comune nacque il 4 aprile del 1939, per volontà di Benito Mussolini, con il
Regio decreto n. 702[2], dall'unione dei comuni di Intra e Pallanza, e divenne
capoluogo di provincia nel 1992. Il nome Verbania è un calco del nome latino
del Lago Maggiore, _Lago Verbanus_[3]. Ha assunto titolo di città a partire
dal 2007, precedentemente sia Intra, che Pallanza erano già state insignite di
tale titolo.

Verbania presenta un turismo sviluppato grazie alla privilegiata posizione
geografica; di particolare interesse sono i giardini botanici di Villa Taranto
sul promontorio della Castagnola e villa San Remigio, in stile barocco; perciò
la città viene definita _il giardino sul lago_ , data l'abbondante presenza di
giardini e terrazze.

La città sorge su un promontorio a forma di triangolo al centro del Lago
Maggiore che segna l'estremità settentrionale del golfo Borromeo, in cui
sfocia il Toce. Sulla sponda sud-occidentale sorgono gli abitati di Pallanza e
Suna, verso est, separato dal corso del torrente San Bernardino, si trova
l'abitato di Intra, mentre a nord si trova la frazione di Trobaso. Nella
fascia collinare sorgono le frazioni di Zoverallo, Antoliva e Biganzolo; sul
Monte Rosso vi è la frazione Cavandone. Circondata dai monti: a est il monte
Rosso, mentre a nord l'aspra area montuosa in cui sorge il Parco Nazionale
della Val Grande ed in cui si trovano il monte Zeda (2156 m s.l.m.) ed il
pizzo Marona (2051 m s.l.m.) Un'altra riserva naturale, la riserva naturale
speciale di Fondotoce[4], si trova appena fuori dalla città, alla confluenza
del Toce nel lago Maggiore.

Il territorio comunale si estende da un'altitudine che va dai 197 metri sulle
rive del lago, a 693 metri sulla cima del Monte Rosso, nonostante ciò la
maggior parte del centro abitato si estende da 200 a 400 metri, inoltre buona
parte del territorio comunale è coperto da boschi e foreste.

Il clima è temperato umido con estate calda ("Cfb" secondo la classificazione
dei climi di Köppen), con influenze di tipo continentale ( _Dfb_ nella
classificazione Köppen) nelle zone interne e più elevate, come Intra e
Trobaso. La temperatura media del mese più caldo si attesta sui 21,1 °C. La
zona è caratterizzata da inverni freddi ed estati abbastanza calde, ma la
presenza del lago rende l'inverno meno rigido sulla costa rispetto alle zone
interne, e l'estate più fresca. La zona è molto piovosa in tutte le stagioni,
ad esclusione dell'inverno durante il quale le precipitazioni sono
relativamente modeste visto che comunque raggiungono i 2130 mm l'anno; ciò fa
di Verbania una delle zone più piovose d'Italia. In estate si alternano
periodi soleggiati e caldi ad altri freschi e temporaleschi. Le temperature
medie di luglio, come detto, si aggirano sui 21 °C ed è raro che le massime
superino i 32 °C; risultano dunque inferiori a quelle di molte località della
Pianura Padana. Nonostante ciò l'elevato tasso di umidità contribuisce ad
aumentare la sensazione di caldo anche a temperature relativamente basse.

L'inverno è freddo ma mitigato sulle rive del lago, con la temperatura media
di gennaio sugli 1,5 °C (più basse di circa 1 °C nelle frazioni di Intra e
Trobaso, e tutte le zone della città sopra i 300-400 metri); nevicate,
talvolta anche copiose, interessano la zona tutti gli inverni, con sensibili
differenze a seconda delle zone della città; nella parte bassa della città, in
particolar modo sul lago, le nevicate sono più rare e meno copiose (con
accumuli medi di 5–10 cm per nevicata), sopra i 300-400 metri la neve è più
frequente e abbondante con accumuli che possono localmente raggiungere i 20–40
cm con una sola nevicata (specialmente nella frazione di Cavandone, posta tra
i 400 e i 500 m). La temperatura minima notturna scende spesso al di sotto
degli 0 °C da dicembre alla prima metà di marzo e talvolta può arrivare fino a
-8 o -10 °C, ma solo in casi eccezionali scende sotto tali valori. La
primavera è caratterizzata da una forte dinamicità atmosferica: a marzo non è
raro che la zona sia interessata da nevicate e gelate; i mesi di aprile e
maggio sono caratterizzati da una elevata piovosità e da temperature miti, che
possono raggiungere valori quasi estivi, ma anche subire temporanei
abbassamenti.

L'autunno risulta mite e gradevole fino a metà ottobre, per poi divenire
piovoso e gradualmente sempre più freddo; le prime deboli gelate interessano
l'area a partire da metà novembre. La nebbia è un fenomeno molto raro a causa
della conformazione montuosa del territorio. I dati della Stazione
meteorologica di Verbania si riferiscono alla frazione di Pallanza, collocata
in una zona molto soleggiata rispetto al resto della città, quindi più calda.
Le frazioni di Intra, Trobaso, Fondotoce, Zoverallo e Cavandone essendo
collocate in zone meno soleggiate o/e più elevate, hanno valori inferiori di 1
o 2 °C.

Il nome fu creato all'atto della creazione del comune derivandolo da
_Verbanus_ , il nome latino del lago Maggiore[5].

Il territorio fu abitato fin dall'epoca preistorica[6] e i primi popoli di cui
si hanno notizie sono i Leponzi[7]. Furono annessi all'Impero Romano
dall'imperatore Augusto nel I secolo[7].

Nell'XI secolo Pallanza e Intra furono di proprietà prima dei vescovi di
Novara, poi dei conti di Pombia e quindi della famiglia da Castello a cui
Federico Barbarossa assegnò la proprietà di Pallanza e Intra nel 1152[7]. Dopo
la sconfitta di Federico Barbarossa, il territorio tornò prima sotto
l'influenza novarese, ma nel 1199 i da Castello si allearono con Vercelli
contro Novara e riuscirono a riprenderne il controllo, cedendo Pallanza e la
Valle Intrasca al ramo cadetto dei Barbavara[7]

Nel 1218 Pallanza e Intra furono vendute a Novara, ma Pallanza e l'Ossola
insorsero alleandosi nuovamente con Vercelli. Alla fine Pallanza fu assediata
e saccheggiata[7]. Con la pace di Pavia del 1259 Novara riottenne il controllo
di Pallanza, che per rinforzare il suo controllo contro successive ribellioni
costruì nel 1270 un borgo fortificato a Intra[7]. Verso la fine del XIV secolo
i territori del Verbano entrano a far parte del Ducato di Milano e vengono
spezzettati in vari feudi, di cui i Moriggia ottennero la gran parte per
concessione di Filippo Maria Visconti nel 1447 [7], comunque Pallanza si
mantenne esente dalla giurisdizione feudale fino al 1620 in cambio di pesanti
riscatti[6]. Risalgono al 16 febbraio 1393 gli statuti di Pallanza e Intra[7].

Nel 1714 con la Pace di Rastatt i territori del lago passano sotto gli Asburgo
e nel 1743 tutta la sponda occidentale del lago Maggiore viene ceduta ai
Savoia con il trattato di Worms[7]. Nel 1751 viene creata la provincia
dell'Alto Novarese (comprendente il Vergante, la Valle Intrasca, la Valle
Cannobina, Omegna, la Val Strona, l'Ossola, la Valle Anzasca, la Val Vigezzo)
con Pallanza come capoluogo[8][7]. Il 6 maggio 1770 venne aggiunta anche
l'Ossola superiore fino a Domodossola[8]. Pallanza per tutelare i commerci
verso la Lombardia chiese l'esenzione dei diritti daziali, ottenuta con Regio
Decreto del 17 aprile 1753[8]

Nel periodo di dominazione francese seguita all'invasione napoleonica la
provincia dell'Alto Novarese fu sospesa e i suoi territori incorporati nel
Dipartimento dell'Agogna[7]. Pallanza con la Valle Intrasca fu aggregata nel
15º Distretto con capoluogo Intra[8]. La provincia fu reistituita con il
ritorno dei Savoia[7]. Con editto del 10 novembre 1818 l'Alta Ossola viene
staccata dalla provincia e diventa provincia a sè, per ritornare alla
provincia di Pallanza con l'editto del 10 ottobre 1836[8] Con la riforma
amministrativa del 1864 la provincia viene soppressa e sostituita dai
circondari di Pallanza e dell'Ossola, facenti parti della provincia di
Novara[8].

Già nel XVIII secolo comincia a mostrarsi i primi segni della futura
industrializzazione, il San Bernardino viene usato per attività di sbiancatura
di teli provenienti anche dalla Svizzera e dalla Germania e che si
incrementano con l'apertura della strada del Sempione nel 1806[8]. Nel 1808
viene aperta la prima filatura meccanica dei fratelli Müller[8], a cui
seguirono altre fabbriche di filatura, tessitura, tintoria, cartiere,
cappellifici e nastrifici[7] e all'inizio del XX secolo l'industria tessile
occupa 3500 operai su 17584 abitanti[8]. Si costituiscono le prime Società di
mutuo soccorso, a Intra e Pallanza nel 1860 e a Trobaso nel 1887[9]. Suna nel
XIX secolo era un centro per il traffico del legname e sede di numerosi
scalpellini[8].

Nella seconda metà dell'XIX secolo inizia la costruzione di ville sul
promontorio panoramico della Castagnola, che si protende nel lago tra Intra e
Pallanza, successivamente alla costruzione della strada costiera nel 1840[10]

Il 4 settembre 1850 nacque a Pallanza Luigi Cadorna, militare e politico che
guidò l'esercito italiano durante la prima guerra mondiale fino alla disfatta
di Caporetto.

Nel 1927 a Intra sono aggregati i comuni di Arizzano Inferiore, Trobaso e
Zoverallo, mentre a Pallanza sono aggregati i comuni di Suna, Fondotoce e
Cavandone[9]. Nel 1929 anche Unchio viene aggiunto a Intra[9]. Infine nel 1939
viene istituito il comune di Verbania dalla fusione dei comuni di Intra e
Pallanza[2]. Il nome del nuovo comune derivò da quello del Lago Maggiore,
detto anche Verbano.

Nel 1929 viene completato a Pallanza la costruzione del nuovo stabilimento
della Rhodiaseta, tutt'ora esistente sotto altro nome, che all'inizio degli
anni settanta occupava 4000 addetti e che attrasse molti immigrati prima dal
Veneto e poi dal Meridione[9] L'industria locale entra però in forte crisi
negli anni settanta con la chiusura di molte fabbriche[9].

Il 20 giugno 1944 Verbania fu teatro di un eccidio: 43 partigiani vennero
fucilati dalle SS tedesche a Fondotoce dopo essere stati costretti a sfilare a
piedi attraverso Intra, Pallanza e Suna preceduti da un cartello che recava la
scritta "Sono questi i liberatori d'Italia oppure sono i banditi?". Una delle
vittime fucilate, Carlo Suzzi, si salvò miracolosamente in quanto ferito non
mortalmente, si finse morto e successivamente salvato da alcune donne di
Fondotoce. In memoria di questo episodio sanguinoso, nel luogo dell'eccidio è
stato eretto il Parco della Memoria e della Pace e la Casa della Resistenza,
così come il tratto della Strada Statale 34 che da Fondotoce arriva fino a
Gravellona Toce, passando vicino al luogo dell'eccidio, è intitolata in loro
ricordo "Quarantadue Martiri". Per questo episodio Verbania ha ricevuto la
medaglia d'oro alla Resistenza.

Il 26 settembre 1944 a seguito di un mitragliamento da parte di un aereo
inglese affondò il battello _Milano_ , in servizio pubblico sul Lago Maggiore,
comandato da Antonio Colombo; sul battello viaggiavano militari in forze ai
diversi reparti della Repubblica Sociale Italiana e numerosi civili. Grazie al
tempestivo intervento del sergente Bruto Pozzetto di Grado (Gorizia), che
riuscì a prendere il comando del timone e ad avvicinare il battello alle rive
del lago, tutti i passeggeri del battello riuscirono a salvarsi, prima che
questo affondasse definitivamente in località "Castagnola". Ricerche
effettuate nel 2007 da parte dei sommozzatori dei vigili del fuoco hanno
effettivamente accertato l'assenza di resti di cadaveri a bordo nel
relitto[11].

Dopo la seconda guerra mondiale il territorio verbanese apparteneva ancora
alla provincia di Novara: nel 1976 fu istituito il circondario autonomo del
Verbano-Cusio-Ossola, con sedi a Domodossola, Omegna e Verbania, fino a
giungere nel 1992 all'istituzione della provincia del Verbano-Cusio-
Ossola.[7].

Lo stemma riprende quello precedente di Pallanza, già molto simile a quello di
Intra, col mantenimento dell'aquila in campo d'oro imperiale derivante dallo
stemma dei Barbavara, e con la sostituzione del gelso con la quercia, per
simboleggiare l'idea della forza: nella prima versione, non mancavano simboli
del regime fascista, che vennero poi tolti, dopo la fine della seconda guerra
mondiale[12].

Scuole secondarie di secondo grado:

Abitanti censiti[23]  

Gli stranieri residenti nel comune sono 2.801, ovvero il 9,1% della
popolazione. Di seguito sono riportati i gruppi più consistenti[24]:

Il territorio del comune comprende le seguenti frazioni:

Il comune di Verbania è dotato di 5 consigli di quartiere:

Verbania Pallanza è stata famosa, nel secondo dopoguerra, per la presenza di
un importante stabilimento chimico della società Rhodiatoce (partecipazione
paritaria della Montecatini e della francese Rhône-Poulenc), fondato nel 1928.
La produzione era incentrata sul nylon 6,6, prodotto in esclusiva nazionale
con il marchio commerciale «Nailon Rhodiatoce». Nel 1972 la Rhodiatoce fu al
centro di un'importante operazione di fusione tra le varie aziende della
Montedison legate alla produzione di fibre tessili sintetiche e artificiali,
operazione che portò alla nascita della Montefibre. Nel 1975 la produzione di
polimeri plastici derivati dal nylon 6,6 fu scorporata dalle linee produttive
della Montefibre e inquadrata nella nuova società denominata Taban, che
mantenne le attività all'interno dello stabilimento.

La crisi del settore chimico che colpì il mercato italiano negli anni settanta
e nei primi anni ottanta mise in pesante crisi il gruppo Montedison e in modo
particolare la Montefibre. Per evitare quindi che l'intera società arrivasse
all'amministrazione controllata, la direzione ordinò il blocco totale delle
attività produttive e la cessione delle quote di produzione nazionale del
nylon 6,6; questa decisione colpì in modo particolare lo stabilimento di
Pallanza (maggiore produttore nazionale) che, nell'autunno del 1983, venne
chiuso. Nello stesso periodo, ad aggravare la situazione economica e
occupazionale esistente in città, la crisi economica portò, dopo poco tempo,
alla chiusura dell'importante cartiera situata nella frazione di Possaccio, di
proprietà della società "Cartiere di Tolmezzo e Prealpine S.p.A.". Con la
chiusura delle due fabbriche principali, la città si trovò così a fare i conti
con la più grave crisi occupazionale della sua storia: oltre 3000 persone, più
l'indotto, si trovarono senza posto di lavoro. Inutili furono gli appelli
(anche parlamentari) per convincere la Montedison e la Cartiera di Tolmezzo a
riavviare gli impianti.

Nel 1989 il gruppo Mossi & Ghisolfi acquisì infine lo stabilimento ex
Montefibre e riconvertì le linee produttive; venne fondata a tal proposito una
nuova società, l'Acetati S.p.A., specializzata nella produzione di acetato di
cellulosa. A causa della crisi economica che ha colpito l'Italia diversi
stabilimenti industriali hanno chiuso o comunque delocalizzato all'estero, con
conseguente perdita di posti di lavoro, per cui l'economia verbanese si basa
sempre più sul turismo.

Verbania è servita dalla autostrada A26, la cui uscita "Verbania" si trova in
realtà nel territorio del comune di Gravellona Toce ed è attraversata dalla
Strada statale 34 del Lago Maggiore che costeggiando il lago prosegue verso il
confine con la Svizzera.

Verbania è servita dalla stazione di Verbania-Pallanza, posta sulla linea
Domodossola-Milano, ma situata in posizione molto decentrata rispetto ai
centri abitati, in quanto sita in frazione Fondotoce (è a 7 km dal centro di
Pallanza).

La Navigazione Lago Maggiore gestisce una linea di traghetti che collega Intra
a Laveno sulla sponda lombarda e la linea di battelli Arona-Locarno che
effettua fermate ai porti di Suna, Pallanza (centro), Pallanza (di fronte a
Villa Taranto) e Intra.

Le frazioni con accesso al lago offrono porti e scivoli per l'attracco di
imbarcazioni turistiche in particolare il porto comunale di San Dazio a
Pallanza[25] e quello di Intra[26]

Il porto turistico di Verbania, situato di fronte a Villa Taranto e che
offriva una capacità di 146 posti barca è affondato in seguito a un evento
atmosferico anomalo il 10 ottobre 2013 ed è stato dichiarato inagibile[27].

La mobilità urbana è affidata alla VCO Trasporti che gestisce una linea urbana
e numerose linee extraurbane di autobus verso gli altri centri della
provincia. L'Autoservizi Comazzi gestisce una linea di autobus Verbania -
Domodossola. La SAF gestisce linee di autobus che collegano Verbania
all'aeroporto di Milano-Malpensa, Novara, Milano, Miazzina e Valle Intrasca.

Dal 1913 fino al 1946 è stata attiva la tranvia Intra-Omegna, sostituita
successivamente dal servizio di bus.

**Partiti:**  
Il Popolo della Libertà PDS/DS/Partito Democratico PPI/La Margherita

**Coalizioni:**  
Giunte di centro-sinistra Giunte di centro-destra

Nel 2007 Verbania fu formalmente insignita del titolo di città, peraltro già
posseduto da entrambi i soppressi comuni di Intra e Pallanza.

Sono originari del comune Angelo Pagotto, portiere di calcio e Valentina
Greggio, più volte vincitrice della Coppa del Mondo di sci di velocità.

La principale società calcistica è stato il Verbania, fondato nel 1959, che a
cavallo tra gli anni sessanta e settanta disputò sette campionati in Serie C.
Entrata in stato di inattività nel 2016, è stata poi radiata dalla FIGC nel
2018. Negli anni successivi sono sorte in città altre società, le quali si
sono proposte in via non ufficiale di proseguire la tradizione sportiva dello
storico club.

Ci sono ben due associazioni sportive dilettantistiche di canottaggio la
Canottieri Pallanza (fondata nel 1896) e la Canottieri Intra (1909) da cui nel
corso degli anni sono fuoriusciti numerosi campioni, tra cui i verbanesi
Beniamino Bonomi e Carlo Tacchini.

Le società principali della città sono la Rosaltiora e l'Altiora.

La società Virtus Verbania è la principale società cestistica della città,
impegnata nel settore giovanile.

La città ha ospitato 3 arrivi di tappa: la 19ª del Giro d'Italia 1952 si
concluse con la vittoria di Fritz Schär; la 20ª del Giro d'Italia 1992,
terminò con la vittoria di Franco Chioccioli mentre nel 2015, la 18ª vede
trionfare Philippe Gilbert a termine di una lunga fuga, davanti a Francesco
Manuel Bongiorno e Sylvain Chavanel. La città è legata anche al Giro Rosa e
vista la vicinanza alla Svizzera, è stata anche partenza o arrivo di tappe del
Tour de Suisse. A livello europeo la città ha ospitato l'edizione del 2008
(solo le gare in linea hanno avuto sede di partenza e di arrivo in Verbania).

Case sul lungo lago

Vicolo del Mulino

Monumento a Vittorio Emanuele II, di Donato Barcaglia

Chiesa Collegiata di San Leonardo

Lungolago Pallanza Mausoleo Cadorna e isolino di San Giovanni

Chiesa di San Vittore

Vecchio Imbarcadero Intra

Chiesa San Rocco

Altri progetti

