**Fratria** (in greco antico: Φράτρα, _fràtra_ , e poi _Φρατρία_ , fratrìa) è
un termine dell'antropologia che indica una divisione sociale su base
parentelare per cui due o più clan distinti (genè) sono considerati una sola
unità, sebbene conservino identità separate all'interno della fratria.

Nell'antica Grecia il termine "fratria", come peraltro quello di tribù (
_Φυλή_ ), indicava un raggruppamento sociale di carattere antropologico che
più tardi ebbe un carattere politico e personale.

Nella Grecia pre-classica, ogni _tribù_ era divisa in _fratrie_ , in genere
tre fratrie, ma talora di più: a Sparta per es. erano nove. A sua volta la
fratria era divisa in gruppi parentali più piccoli, il genos (in lingua greca:
_γένος_ ; plurale _γένη_ ), col significato di "clan" ; a livello inferiore,
il gruppo parentale di base della società dell'antica Grecia era la famiglia (
_οῖκος_ ). Secondo alcuni studiosi, la natura della fratria è "il problema più
oscuro riguardante le istituzioni sociali greche"[1].

Il ruolo svolto dalle fratrie nella vita sociale greca è poco conosciuto, ma
la loro esistenza è documentata dal Medioevo ellenico fino al II secolo a.C.;
Omero si riferisce molte volte a loro, in passaggi che sembrano riferirsi
all'ambiente sociale dei suoi tempi[2]. Ad Atene, l'iscrizione a una fratria
sembra essere stata il requisito di base per cittadinanza prima delle riforme
di Clistene del 508 a.C. Le fratrie avevano propri magistrati, a capo dei
quali si trova il fratriarco ( _Φρατρίαρχος_ , _fratriarchos_ ), e formavano
l'intelaiatura della religiosità e della partecipazione sociale grazie
all'organizzazione di banchetti e di festività come quella delle Apaturie. Fra
le divinità associate alle fratrie di Atene: Zeus Fratrio, Atena Fratria,
Apollo Fratrio, oltre a "dei fratrii" di difficile identificazione.

Dal massimo dell'importanza durante il Medioevo ellenico, quando le fratrie
sembrano essere state istituzioni essenziali della vita sociale greca, le
fratrie gradatamente declinarono di importanza per tutto il periodo classico a
scapito di altri raggruppamenti sociali, per es., i partiti politici.

A partire dal 476 a.C. i cittadini dell'antica Neapolis si suddivisero, fino
all'età romano imperiale, in almeno 12 Fratrie.[3] Ogni Fratria venerava i
propri _Fretori_ (protettori di una comunità) ed aveva un proprio governo così
formato:

questa scala gerarchica governava i _Retori_ , cioè i semplici "soci" (maschi
ed adulti).

L'assemblea della Fratria si riuniva in una propria sede, il _Fretion_ ,
mentre le discussioni concernenti il danaro collegiale e gli affari privati
della stessa Fratria, si tenevano in un luogo detto _Agoreuterio_.

Le fratrie esistono anche fra gli amerindi, per i quali un fratria spesso è
identificata da un simbolo della natura, per es. un animale (totem). In alcune
culture, come Tlingit e il Lenape, il matrimonio fra membri delle fratrie è
equiparato a quello fra consanguinei.

