Il **Dadaismo** o **Dada** è una tendenza culturale nata a Zurigo, nella
Svizzera neutrale della prima guerra mondiale, e sviluppatasi tra il 1916 e il
1920. Il movimento, che ha interessato soprattutto le arti visive, la
letteratura (poesia, manifesti artistici), il teatro e la grafica, incarnava
la sua politica antibellica attraverso un rifiuto degli standard artistici,
come dimostra il nome dada che non ha un vero e proprio significato, tramite
opere culturali che erano contro l'arte stessa. Il dadaismo ha quindi messo in
dubbio e stravolto le convenzioni dell'epoca, dall'estetica cinematografica e
artistica, alle ideologie politiche; ha inoltre proposto il rifiuto della
ragione e della logica, ed ha enfatizzato la stravaganza, la derisione e
l'umorismo. Gli artisti _dada_ erano volutamente irrispettosi, stravaganti,
provavano disgusto nei confronti delle usanze del passato; ricercavano la
libertà di creatività per la quale utilizzavano tutti i materiali e le forme
disponibili.

Le attività dada includevano manifestazioni pubbliche, dimostrazioni,
pubblicazioni di periodici d'arte e letteratura. Le tematiche trattate
spaziavano dall'arte alla politica. Dada nacque come protesta contro il
barbarismo della Prima guerra mondiale, in seguito il movimento divenne più
improntato su una sorta di nichilismo artistico, che escludeva e condannava la
rigidità e il manierismo in vari campi dell'arte come la letteratura, la
pittura, la scultura. Tutto ciò era applicato anche e soprattutto alle
convenzioni della società in cui gli artisti vivevano. Il dadaismo ha
influenzato stili artistici e movimenti nati successivamente, come il
surrealismo e il gruppo neo-dada Fluxus. Dada è stato un movimento
internazionale, ed è relativamente difficile classificare gli artisti in base
al loro paese di provenienza, in quanto si spostavano costantemente.

Secondo i dadaisti stessi, il dadaismo non era arte, era anti-arte. Tentava,
infatti, di combattere l'arte con l'arte. Per ogni cosa che l'arte sosteneva,
Dada rappresentava l'opposto. Se l'arte prestava attenzione all'estetica, Dada
ignorava l'estetica; se l'arte doveva lanciare un messaggio implicito
attraverso le opere, Dada tentava di non avere alcun messaggio, infatti
l'interpretazione di Dada dipende interamente dal singolo individuo; se l'arte
voleva richiamare sentimenti positivi, Dada offendeva. Attraverso questo
rifiuto della cultura e dell'estetica tradizionali i dadaisti speravano di
distruggere loro stessi, ma, ironicamente, l'arte Dada è diventato un
movimento che ha influenzato l'arte moderna. Tristan Tzara afferma:

«Dio e il mio spazzolino sono Dada, e anche i new yorkesi possono essere Dada,
se non lo sono già.»

Un critico dell' _American Art News_ ha asserito al riguardo che:

«la filosofia Dada è la cosa più malata, più paralizzante e più distruttiva
che sia stata pensata dal cervello umano.»

Gli stessi dadaisti hanno descritto Dada come:

«un fenomeno che scoppia nella metà della crisi morale ed economica del
dopoguerra, un salvatore, un mostro che avrebbe sparso spazzatura sul suo
cammino. Un sistematico lavoro di distruzione e demoralizzazione... che alla
fine non è diventato che un atto sacrilego.»

La ragione e la logica avevano lasciato alla gente gli orrori della guerra, e
l'unica via di salvezza era il rifiuto della logica per abbracciare l'anarchia
e l'irrazionalità. Comunque, tutto ciò può essere inteso come lato logico
dell'anarchia e il rifiuto dei valori e dell'ordine. La distruzione
sistematica dei valori, non è quindi irrazionale, se si pensa che debba essere
messa in atto[1].

«Dada Means Nothing»

«Dada non significa nulla»

L'origine della parola _Dada_ non è chiara; esistono varie interpretazioni e
vari fatti collegati con la scelta del nome. Tristan Tzara definì il termine
come un nonsense. Hans Richter ne sostiene la derivazione dall'uso frequente
della parola _da_ ( _sì_ in russo ed in rumeno). Dominique Noguez, docente di
Estetica della letteratura e del cinema alla Sorbona ipotizzò che l'origine
del termine fosse in rapporto con Lenin (incluso insieme a Tzara e James Joyce
in Travesties di Tom Stoppard) in quanto probabile frequentatore del cabaret
Voltaire[2]. In ogni caso, volendolo tradurre letteralmente, in russo
significa due volte _sì_ ; in tedesco due volte _là_ ; in italiano e francese
costituisce una delle prime parole che i bambini pronunciano, e con la quale
essi indicano tutto: dal giocattolo alle persone.

Secondo una testimonianza di Richard Huelsenbeck, uno tra i primi fondatori
del movimento, la parola "Dada" significa in francese "cavallo a dondolo", e
tale parola fu scoperta in modo del tutto casuale e fortuito da lui e
dall'amico Hugo Ball, mentre erano intenti a scovare tra le pagine di un
vocabolario tedesco-francese un nome appropriato per la cantante del loro
cabaret, Madame Le Roy. Facendo fede a questa testimonianza, la scoperta del
nome si collocherebbe sulla scia di quella casualità, illogicità che sono
tratti peculiari dell'intero movimento dadaista. Siamo nella Zurigo del 1916.
A partire proprio dal teatro e dalle manifestazioni visive, la cultura
ufficiale viene scardinata da un movimento nuovo e rivoluzionario che porta
all'estremo quello futurista. La derisione per ogni estetica e tecnica
tradizionale è messa in scena con grande presa sul pubblico. Anche il mondo
della letteratura e dell'arte non possono che esserne travolti.

Bisognerà aspettare il 1918 per ottenere il "Manifesto Dada" ad opera di
Tristan Tzara:

«Per lanciare un manifesto bisogna volere: A, B, C, scagliare invettive contro
1, 2, 3, eccitarsi e aguzzare le ali per conquistare e diffonder grandi e
piccole a,b,c firmare, gridare, bestemmiare, imprimere alla propria prosa
l'accento dell'ovvietà assoluta, irrifiutabile, dimostrare il proprio non plus
ultra e sostenere che la novità somiglia alla vita tanto quanto l'ultima
apparizione di una cocotte dimostri l'essenza di Dio. Scrivo un manifesto e
non voglio niente, eppure certe cose le dico, e sono per principio contro i
manifesti, come del resto sono contro i principi (misurini per il valore
morale di qualunque frase). Scrivo questo manifesto per provare che si possono
fare contemporaneamente azioni contraddittorie, in un unico refrigerante
respiro; sono contro l'azione, per la contraddizione continua e anche per
l'affermazione, non sono né favorevole né contrario e non do spiegazioni
perché detesto il buon senso. Dada non significa nulla.»

Va notato che, secondo l'ideale Dada, il movimento non si sarebbe dovuto
chiamare affatto Dadaismo: il nome _Dada_ venne creato proprio in opposizione
a tutti gli _-ismi_ letterari ed artistici. In fondo il dadaismo era una
provocazione, che ha saputo dimostrare quanto la gente reagisca con strane
emozioni ad un'arte, cioè a una provocazione, diversa dal solito.

L'esperienza della guerra, la disgregazione delle istituzioni di tradizione
ottocentesca e le grandi trasformazioni sociali e politiche producono nel
ventennio tra le due guerre mondiali un forte distacco dal passato non solo in
campo storico e sociale ma anche in quello culturale e artistico. Cercando di
spiegare le ragioni della nascita di Dada Tristan Tzara, in un'intervista alla
radio francese, concessa nel 1950, dichiarava:

« _Per comprendere come è nato Dada è necessario immaginarsi, da una parte, lo
stato d'animo di un gruppo di giovani in quella prigione che era laSvizzera
all'epoca della prima guerra mondiale e, dall'altra, il livello intellettuale
dell'arte e della letteratura a quel tempo. Certo la guerra doveva aver fine e
dopo noi ne avremmo viste delle altre. Tutto ciò è caduto in quel semioblio
che l'abitudine chiama storia. Ma verso il 1916-1917, la guerra sembrava che
non dovesse più finire. In più, da lontano, sia per me che per i miei amici,
essa prendeva delle proporzioni falsate da una prospettiva troppo larga. Di
qui il disgusto e la rivolta. Noi eravamo risolutamente contro la guerra,
senza perciò cadere nelle facili pieghe del pacifismo utopistico. Noi sapevamo
che non si poteva sopprimere la guerra se non estirpandone le radici.
L'impazienza di vivere era grande, il disgusto si applicava a tutte le forme
della civilizzazione cosiddetta moderna, alle sue stesse basi, alla logica, al
linguaggio, e la rivolta assumeva dei modi in cui il grottesco e l'assurdo
superavano di gran lunga i valori estetici. Non bisogna dimenticare che in
letteratura un invadente sentimentalismo mascherava l'umano e che il cattivo
gusto con pretese di elevatezza si accampava in tutti i settori dell'arte,
caratterizzando la forza della borghesia in tutto ciò che essa aveva di più
odioso…_»

La Street Art e la Sticker Art, praticate da artisti come Banksy e Adam Neate,
riprendono in qualche modo i temi cari ai dadaisti, e li rilanciano con
materiali, forme e grafiche consentite dall'evoluzione della tecnologia.

Il Dadaismo o Dada è un movimento culturale nato nel 1916 a Zurigo, nella
Svizzera neutrale della Prima guerra mondiale, e sviluppatosi tra il 1916 e il
1920. Il movimento ha interessato soprattutto le arti visive, la letteratura
(poesia, manifesti artistici), il teatro e la grafica, e ha concentrato la sua
politica antibellica mediante un rifiuto degli standard artistici attraverso
opere culturali che erano contro l'arte stessa.

Il dadaismo ha inoltre messo in dubbio e stravolto le convenzioni dell'epoca:
dall'estetica cinematografica o artistica fino alle ideologie politiche; ha
inoltre proposto il rifiuto della ragione e della logica, ha enfatizzato la
stravaganza, la derisione e l'umorismo. Gli artisti dada erano volutamente
irrispettosi, stravaganti, provavano disgusto nei confronti delle usanze del
passato; ricercavano la libertà di creatività per la quale utilizzavano tutti
i materiali e le forme disponibili.

La situazione storica in cui il movimento ha origine è la fine della Prima
Guerra Mondiale, quando la situazione politica era pessima e i conflitti
sociali esasperati; l'inclinazione sovversiva di Dada trova il terreno giusto
con un gruppo di intellettuali europei che si rifugia in Svizzera per sfuggire
alla guerra. Questo gruppo è formato da Hans Arp, Tristan Tzara, Marcel Janco,
Richard Huelsenbeck e Hans Richter.

Il loro esordio ufficiale è fissato al 5 febbraio 1916, giorno in cui viene
inaugurato il Cabaret Voltaire fondato dal regista teatrale Hugo Ball. Alcuni
di loro sono tedeschi, come il pittore e scultore Hans Arp, altri rumeni, come
il poeta e scrittore Tristan Tzara o l'architetto Marcel Janco. Dada è infatti
ormai pensata e diretta interamente da Tzara. Egli non è solo il direttore
ufficiale ma anche l'ideatore e unico organizzatore; è sempre lui a
sponsorizzare la seconda fase, quella di Galerie Dada (17 marzo 1917), nella
quale il movimento gira verso uno standard un po' più conforme a quello del
resto dell'avanguardia creando una “Nuova arte astratta“, con esposizioni di
opere di artisti cubisti ecc. Tzara si schiera anche contro il cubismo e il
futurismo, che considera alla stregua di “accademie”. Marcel Duchamp
(1887-1968), molto colpito dalla diffusione di prodotti industriali, già nel
1913 crea la prima opera dada con un oggetto “la ruota della bicicletta”.

Le serate al Cabaret Voltaire non sono molto diverse dalle serate organizzate
dai futuristi: in entrambe vi è l'intento di stupire con manifestazioni
inusuali e provocatorie, così da proporre un'arte nuova e originale. Hausmann,
Grosz, Heratfield, formano il club dada berlinese, di protesta politica contro
la società borghese e nazionalista di quegli anni, e realizzano manifesti e
volantini con la tecnica del fotomontaggio cercando nuove forme per esprimere
nuovi contenuti. “Il dadaista è la persona totalmente attiva che vive solo
d'azione”. I due movimenti, Futurismo e Dadaismo, hanno diversi punti comuni,
come l'intento dissacratorio e la ricerca di meccanismi nuovi del fare arte.

Hanno anche qualche punto di notevole differenza: soprattutto il diverso
atteggiamento nei confronti della guerra. I futuristi, nella loro posizione
interventista, sono tutto sommato favorevoli alla guerra, mentre ne sono del
tutto contrari i dadaisti. Questa diversa impostazione conduce a una facile,
anche se non proprio esatta, valutazione per cui il futurismo è un movimento
di destra, mentre il dadaismo è di sinistra. Altri punti in comune tra i due
movimenti sono l'uso dei manifesti quale momento di dichiarazione di intenti.

Vediamo i contenuti principali del dadaismo. Innanzitutto la parola Dada, che
identificò il movimento, non significava assolutamente nulla. Già in ciò vi è
una prima caratteristica del movimento: quella di rifiutare ogni atteggiamento
razionalistico. Il rifiuto della razionalità è ovviamente provocatorio e viene
usato come una clava per abbattere le convenzioni borghesi intorno all'arte.
Pur di rinnegare la razionalità, i dadaisti non rifiutano alcun atteggiamento
dissacratorio. Tutti i mezzi sono idonei per giungere al loro fine ultimo:
distruggere l'arte. Distruzione assolutamente necessaria per poter ripartire
con una nuova arte, non più sul piedistallo dei valori borghesi, ma
coincidente con la vita stessa e non separata da essa.

Il movimento, dopo il suo esordio a Zurigo, si diffonde ben presto nel 1916 in
Europa, soprattutto in Germania e quindi a Parigi. Il dadaismo fu la più
radicale delle avanguardie storiche: si schierò contro la guerra e la cultura
occidentale, e si schierò contro le avanguardie artistiche che l'avevano
preceduto.

Benché il dadaismo sia un movimento ben circoscritto e definito in area
europea, vi è la tendenza di far ricadere nel medesimo ambito anche alcune
esperienze artistiche che, negli stessi anni, ebbero luogo a New York e negli
Stati Uniti. L'esperienza dadaista americana nacque dall'incontro di alcune
notevoli personalità artistiche: il pittore francese Marcel Duchamp, il
pittore e fotografo americano Man Ray, il pittore franco-spagnolo Francis
Picabia e il gallerista americano Alfred Stieglitz.

La vita del movimento è abbastanza breve. Del resto non poteva essere
diversamente. La funzione principale del dadaismo era quello di distruggere
una concezione oramai vecchia e desueta dell'arte. Questa è la funzione che
svolge, ma per poter diventare propositiva necessitava di una trasformazione:
ciò avvenne tra il 1922 e il 1924, quando il Dadaismo scomparve e nacque il
Surrealismo.

Nel 1916, Hugo Ball, Emmy Hennings, Tristan Tzara, Hans Arp, Marcel Janco,
Richard Huelsenbeck, Sophie Täuber, insieme con altri, discutevano sull'arte e
mettevano in scena esibizioni al Cabaret Voltaire, il locale dove è stato
concepito e dove è nato il dadaismo. La prima serata pubblica si svolse il 14
luglio 1916: durante la festa Ball recitò il primo manifesto Dada. Nel 1918
Tzara lo riscrisse apportando modifiche sostanziali.

Nasce quindi anche un ideale dadaista: il principio cardine dell'azione Dada è
la negazione di tutti i valori e canoni estetici dell'arte, di quella
tradizionale, ma anche di quella d'avanguardia, entrambe accusate di essere
funzionali ai valori del sistema borghese. Essa si traduce nel rifiuto del
concetto di bellezza, degli ideali, della ragione positivistica, del progresso
e del modernismo, cui vengono contrapposti una libertà senza freni,
l'irrazionalità, l'ironia, il gusto per il gesto ribelle e irridente, lo
spirito anarchico. La volontà di mettere in crisi modi di pensare definiti
borghesi stimola una strategia di spiazzamento imperniata sull'accostamento di
forme e materiali inconsueti, sulla degerarchizzazione delle tecniche e dei
generi artistici tradizionali e sulla valorizzazione dei nuovi procedimenti
quali il collage e il fotomontaggio (inventato dai dadaisti tedeschi). Poco
tempo dopo uscì il primo ed unico numero della rivista Dada _Cabaret
Voltaire_. Dopo la chiusura dell'omonimo locale, le attività si spostarono
altrove, e Ball lasciò l'Europa. Tzara iniziò una campagna per la diffusione
delle idee dadaiste, contattando artisti e scrittori francesi ed italiani; in
poco tempo divenne il leader e lo stratega del movimento.

Dopo la fine della guerra, i dadaisti tedeschi tornarono in patria, e lì
esportarono le esperienze fatte al Cabaret Voltaire. Berlino (così come
Colonia e Hannover) fu il punto d'incontro dell'incursione di Dada in
Germania. Berlino è ormai una capitale decentrata rispetto all'ex Impero
tedesco del periodo di Guglielmo II, che andava dal mar Baltico al Reno;
infatti la nuova sede del governo tedesco fu spostata nella più centrale
Weimar che dette nome alla Repubblica omonima. Colonia si trovava ormai a
ridosso dei nuovi confini francesi e della regione della Saar, occupata dagli
eserciti dell'Intesa.

Nonostante ciò Berlino in questo periodo divenne un centro culturale fervente
e il gruppo dadaista, riunito intorno alla rivista _Der Dada_ , introdusse il
suo spirito caustico e iconoclasta aggiungendosi all'espressionismo della
pittura di George Grosz (poi diventato lui stesso una delle punte di diamante
del dadaismo berlinese) del teatro di Ernst Toller, Franz Werfel, Erwin
Piscator e di certe messincena di Max Reinhardt e del primo Brecht e anche del
cinema di Fritz Lang e Murnau.

I principali esponenti del dadaismo berlinese furono: John Heartfield, George
Grosz, Wieland Herzfelde (fratello di Heartfield), Richard Huelsenbeck, Jefim
(Jef) Golyscheff, Raoul Hausmann e Hannah Höch che fondarono il _Dada-Club_
degli artisti berlinesi. Il momento più importante del dadaismo a Berlino fu
la _Erste Internationale Dada-Messe_ del 1920 cioè la prima mostra
internazionale del dadaismo.

Il momento fondamentale del gruppo Dada berlinese fu, nel 1919, l'adesione
alla rivolta spartachista di Rosa Luxemburg e Karl Liebknecht, che tendeva ad
instaurare una repubblica bolscevica anche in Germania sull'esempio della
Russia sovietica.

I dadaisti berlinesi si erano molto politicizzati; fu forse l'unica cellula
Dada che si affiancò ad una vera e propria posizione politica ma ciò fu dovuto
alle particolari condizioni della Germania che nella crisi in cui si trovava
dette spazio a correnti politiche di estrema sinistra (come la Lega di
Spartaco e il Partito Comunista Tedesco -KPD-) e di estrema destra (come il
NSDAP di Adolf Hitler).

Con l'ascesa di Hitler, tutti gli appartenenti al Dada berlinese s'iscrissero
al neonato partito comunista e misero a disposizione della propaganda anti-
nazista la loro arte. Celebri in questo senso furono i quadri e i disegni di
George Grosz, dove la borghesia liberale e più destrorsa viene messa in burla
in maniera impietosa; ancora più celebri furono i fotomontaggi di John
Heartfield (che insieme a Man Ray si disputa il primato dell'invenzione di
questa tecnica fotografica al tempo sconosciuta) dove i ritratti di Hitler
sono abilmente ritoccati con intenti satirici di sapore amaro. La maggior
parte delle opere di Heartfield furono pubblicate dopo gli anni venti nella
rivista politica _AIZ_.

Dopo il 1933, con il cancellierato di Adolf Hitler, i dadaisti berlinesi
furono costretti insieme a migliaia di altri artisti non graditi al nuovo
regime ad emigrare all'estero.

Anche Colonia, come Berlino, fu molto provata dalla crisi finanziaria della
Germania postbellica, costretta a pagare danni di guerra superiori alle
proprie possibilità economiche.

Ma il dadaismo a Colonia fu molto diverso rispetto alla cellula berlinese. I
suoi fondatori, Hans Arp, Max Ernst e il pittore-poeta Johannes Baargeld,
coautori, fra l'altro, di collage collettivi e anonimi definiti Fatagaga,
riuscirono, data la vicinanza geografica, ad intessere rapporti sia col gruppo
di Zurigo, del quale avevano fatto parte nel periodo precedente la guerra, sia
con quello parigino.

La pittura di Arp proveniva da un retroterra culturale molto importante: aveva
partecipato con Vasilij Kandinskij alla nascita del gruppo Der Blaue Reiter (
_Il Cavaliere Azzurro_ ) a Monaco di Baviera nel 1911 e alla rivista
espressionista Der Sturm, dove avevano pubblicato loro opere anche gli
espressionisti tedeschi più importanti come Franz Marc, Oskar Kokoschka e
August Macke oltre allo stesso Kandiskij.

Max Ernst fu un pittore di grande tecnica e vena creativa che cavalcò tutte le
principali correnti del suo tempo, dall'espressionismo al dadaismo, e poi il
surrealismo, dove dette le migliori prove della sua tecnica pittorica.

Il dadaismo di Colonia non ebbe i risvolti politicizzati di quello berlinese
ma ugualmente fu messo al bando dai nazisti come arte degenerata e dopo
l'ascesa al potere di Hitler i dadaisti renani lasciarono la Germania
continuando ad operare in Francia e/o aderendo tutti al neonato movimento
surrealista.

Fra le espressioni migliori del dadaismo in Germania non va scordata quella di
Hannover, forse la più _dadaista_ e radicale. Quella di Hannover non fu una
vera e propria _"scuola"_ dato che in fondo era rappresentata da un solo
artista valido: Kurt Schwitters.

Considerato un _lupo solitario_ Schwitters fu scoperto dadaista, suo malgrado,
da Hans Arp che lo introdusse nel circolo parigino. Lontano dagli
intellettualismi dei dadaisti originari, Schwitters aveva sviluppato un suo
stile personale e i suoi lavori furono da lui raccolti sotto l'etichetta di
_Merzbau_. Pur se distante dall'ideologia Dada, il suo stile può essere
considerato dadaismo a tutti gli effetti e la sua figura quella di un artista
estremo e quasi _animalesco_ che viveva la sua arte in maniera completa
corrispondente alla sua vita.

Le avanguardie francesi rimasero al corrente delle attività del movimento Dada
a Zurigo tramite contatti regolari tenuti da Tristan Tzara (il suo pseudonimo
significa _triste nel proprio paese_ , un nome scelto per protestare contro il
trattamento ricevuto dagli ebrei nella sua patria natia, la Romania), che
intratteneva una corrispondenza consistente in lettere, poemi, e riviste,
scambiate con Guillaume Apollinaire, André Breton, Max Jacob, e con altri
scrittori, critici ed artisti francesi.

Il movimento Dada sorse anche a Parigi quando nel 1920 molti dei suoi
fondatori vi si trasferiscono in massa. Ispirati da Tzara, il Dada parigino
presto pubblica manifesti, organizza dimostrazioni, mette in scena esibizioni
e produce un buon numero di giornali (le due edizioni finali di _Dada_ , _Le
Cannibale_ , e _Littérature_ presentò in diverse edizioni il movimento Dada).

La prima presentazione al pubblico parigino delle opere d'arte dadaista è
stata al Salon des Indépendants nel 1921. Jean Crotti mostrò lavori associati
col movimento Dada, includendo un'opera intitolata, _Explicatif_ che mostrava
soltanto la scritta _Tabu_.

A New York, ovvero un'altra città che, come Zurigo, non era stata toccata
direttamente dalla guerra, un gruppo di artisti ha incominciato a operare in
uno spirito simile a quello Dada: il termine si sarebbe però diffuso in un
secondo momento. In questo caso il luogo non era un locale di svago, ma la
piccola _galleria 291_ , diretta da Alfred Stieglitz (1864-1946), un pioniere
della fotografia moderna anche grazie alla rivista da lui diretta, _Camera
Work_.

La galleria era frequentata da giovani intraprendenti come Marcel Duchamp, Man
Ray e Francis Picabia. Si data normalmente l'emergere di uno spirito Dada a
New York attorno al 1915, ma un evento precedente consente di anticiparne
ancora la nascita, rispetto alle attività di Zurigo: l'Armory Show, la prima
vasta rassegna informativa che portò l'arte delle avanguardie europee in
America, tenutasi nel 1913 in una vecchia armeria e destinata a fecondare
l'atmosfera artistica newyorkese.

In Europa il Dadaismo nacque da una situazione alquanto drammatica causata da
una guerra che, come scrissero i dadaisti rifugiati in Svizzera, “non finiva
mai”. Quando terminò non fece altro che provocare in tutto il continente un
lungo periodo di instabilità politica, economica e sociale.

In Italia la situazione non era molto diversa da quella degli stati europei
con una sostanziale differenza che qui già operava un’avanguardia, quella
futurista, che continuamente cercava di mettere in pratica lo scardinamento
del fare arte in modo tradizionale. Tristan Tzara ne era consapevole e trovò
un fedele alleato italiano nel filosofo Julius Evola, e artisti come Enrico
Prampolini che riuscirono a metterlo in contatto con Filippo Marinetti,
l'ideologo del Futurismo italiano e internazionale.

E non fu un caso che lo stesso Tzara in una delle molte serate del Cabaret
Voltaire recitò alcune poesie di Marinetti, anche se i futuristi italiani, a
cominciare da Prampolini, vedevano il dada come un movimento d’avanguardia che
comunque imitava il futurismo italiano, questo almeno nel primo anno di vita
del dadaismo. Ciò produsse una rottura tra i futuristi e lo stesso Tzara che
cercò in molte occasioni di oscurare l'attività degli italiani.

In Italia non ci fu un vero e proprio movimento dada, c'erano già i futuristi
che con le loro serate si muovevano in ambito pre dada, ma piuttosto piccoli
gruppi di artisti che utilizzarono il nome Dada. Gruppi che si costituirono a
partire dal 1919/20 a Firenze, Mantova, Trieste e Roma.

A Firenze le attività furono documentate dagli articoli del Centone, la
rivista del dada fiorentino, che comunque a leggerne i contenuti si scopre che
l’azzardo più avanguardistico è una frase di Ardengo Soffici che affermava che
il vero artista “doveva tralascia(re) la propria personalità, facendo sì che
le opere si esprimessero da sole e con i propri mezzi”. (cfr, Il Centone, Fi,
1919); i risultati pittorici furono sostanzialmente modesti e non smossero il
panorama tradizionale italiano; forse riuscirono meglio nelle serate "alla
futurista" che ruotavano attorno alla parodia e al gusto del paradosso. Il
gruppo di Mantova accolse totalmente le idee dadaiste di Tzara, riportate
nella loro rivista Procellaria, che comunque ebbe vita breve sostituita dalla
rivista Bleu - un nome più adatto per una rivista d'avanguardia - a cui si
rapportò anche Evola. Nel versante della pittura, il dadaismo mantovano puntò
le sue ricerche verso l’astrazione con apporti materici ed oggettuali e
comunque con artisti considerati minori del panorama italiano, anzi alla
cessazione delle pubblicazioni i dadaisti mantovani confluirono nel futurismo.
Un altro contributo all'avanguardia italiana Dada venne dal gruppo triestino
che si mosse sostanzialmente sulla scia di quello fiorentino, però con
un’appropriazione dei concetti zurighesi più autonoma e indipendente dalle
posizioni dadaiste di Tzara, comunque tenendo sempre fermo il concetto di
libera vitalità espressiva, tralasciando, ed è un paradosso, l'ideologia del
progresso dei futuristi.

Per la breve stagione del dadaismo romano va ricordata l’attività pittorica di
Evola che s'innestava in un panorama dinamico e monopolizzato dai futuristi ad
iniziare da Anton Giulio Bragaglia e l’attività della sua Casa d’Arte. Evola
tra il 1915 e il 1921 produsse opere che lui chiamò dell'"idealismo
sensoriale" e dell'"astrattismo mistico e macchinista", aderendo, dopo una
fitta corrispondenza con Tzara, all'esperienza dadaista,[3] parallelamente
alla fase di elaborazione del suo idealismo magico.[4]

Le riviste, assunsero per la diffusione del Dadaismo un'importanza pari, se
non superiore, a quella dei periodici per gli espressionisti tedeschi. Benché
ne uscissero pochi numeri, la loro diffusione nel mondo dell'avanguardia era
capillare; si trattava dei soli veicoli attraverso i quali potevano
diffondersi le idee di un gruppo ristretto di intellettuali, contrari alle
opinioni correnti. Le pagine di queste riviste, non soltanto le copertine,
erano spesso concepite come progetti d'artista e opere riproducibili.

Le riviste di maggiore rilievo in ambito Dada furono:

Un notevole contributo dato alla definizione di una nuova estetica sono i
«ready-made». Il termine indica opere realizzate con oggetti reali, non
prodotti con finalità estetiche e presentati come opere d'arte. In pratica i
«ready-made» sono un'invenzione di Marcel Duchamp, il quale inventa anche il
termine per definirli che in italiano significa approssimativamente «già
fatti», «già pronti». I «ready-made» nascono ancor prima del movimento
dadaista, dato che il primo «ready-made» di Duchamp, la ruota di bicicletta, è
del 1913. Essi diventano, nell'ambito dell'estetica dadaista, uno dei
meccanismi di maggior dissacrazione dei concetti tradizionali d'arte.
Soprattutto quando Duchamp, nel 1917, propose uno dei suoi più noti «ready-
made»: fontana. In pratica, con i «ready-made» si ruppe il concetto per cui
l'arte era il prodotto di un'attività manuale coltivata e ben finalizzata.
Opera d'arte poteva essere qualsiasi cosa: posizione che aveva la sua
conseguenza che nulla è arte. Questa evidente tautologia era superata dal
capire: che innanzitutto l'arte non deve separarsi altezzosamente dalla vita
reale, ma confondersi con questa, e che l'opera dell'artista non consiste
nella sua abilità manuale, ma nelle idee che riesce a proporre. Infatti, il
valore dei «ready-made» era solo nell'idea. Abolendo qualsiasi significato o
valore alla manualità dell'artista, l'artista, non è più colui che sa fare
cose con le proprie mani, ma colui che sa proporre nuovi significati alle
cose, anche per quelle già esistenti.

«Dichiaro che Tristan Tzara trovò la parola (dada) l'otto febbraio 1916 alle
sei di sera. Ero presente con i miei dodici figli quando Tzara pronunciò per
la prima volta questa parola, che destò in noi un legittimo entusiasmo. Ciò
accadeva al café de la terrasse di Zurigo, mentre portavo una brioche alla
narice destra»

«L'orinatoio del signor Mutt non è immorale, non più di quanto lo sia una
vasca da bagno. Non ha importanza se il signor Mutt abbia o meno fatto la
fontana con le sue mani. Egli l'ha scelta. Egli ha preso un articolo casuale
della vita, e lo ha collocato in modo tale che il suo significato utilitario è
scomparso sotto un nuovo titolo e punto di vista e ha creato un nuovo modo di
pensare quest'oggetto”»

«la gente si comporta come se nulla fosse accaduto. La carneficina continua e
loro si giustificano con la ‘gloria europea'. Tentano di rendere possibile
l'impossibile, di far passare il disprezzo dell'umanità, lo sfruttamento
dell'anima come un trionfo dell'intelligenza europea. Non ci convinceranno a
mangiare il pasticcio putrefatto di carne umana che ci offrono»

«cercavamo un'arte elementare che curasse gli uomini dalla follia dell'epoca,
un ordine nuovo che ribaltasse l'equilibrio tra il cielo e l'inferno»

«Il dadaista inventava gli scherzi per togliere il sonno alla borghesia, il
dadaista comunicava alla borghesia un senso di confusione e un brontolio
distante e potente tanto che i suoi campanelli cominciavano a ronzare, le sue
casseforti ad asciugarsi e i suoi amori scoppiavano in bollicine»

La tattica di destabilizzazione dadaista si perfezionava infatti attraverso un
incessante antagonismo nei confronti dei borghesi, volto a suscitare
l'irritazione e poi a scuotere la fantasia “cristallizzata”. I Dadaisti usano
forme casuali realizzate con materiali poco consueti, le buffe inquietanti
maschere e i canti tribali diventano poesie, gli oggetti di tutti i giorni,
per un diverso accostamento, acquistano improvvisamente un significato
inatteso e spiazzante. L'opera non è più l'immagine della natura né
l'espressione di uno stato d'animo, è solamente se stessa, significa
nient'altro. L'opera “riposa” nel meccanismo che l'aziona, nel puro gesto che
la crea o, spesso, nella semplice “scelta” che la invita. Tutto è casuale e
provvisorio, abbandonate tutte le regole sulla produzione delle immagini,
adottano e sperimentano tecniche nuove. I dadaisti si autodefiniscono “tecnici
di montaggio” adottano le tecniche di collage e incollano e sovrappongono su
di un supporto che può essere stato in precedenza un dipinto, forme di
ritaglio, casualmente, in materiali diversi, come pezzi di carta, ritagli di
giornale, fotografie, piccoli oggetti anche tridimensionali.

Altri progetti

