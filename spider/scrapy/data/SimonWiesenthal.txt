«Tutto il valore del mio lavoro sta nell'ammonimento agli assassini di domani:
non avrete mai pace.»

**Simon Wiesenthal** (Butschatsch, 31 dicembre 1908 – Vienna, 20 settembre
2005) è stato un ingegnere e scrittore austriaco di origine ebraica.
Superstite dell'Olocausto, dedicò gran parte della sua vita a raccogliere
informazioni sui nazisti in latitanza per poterli rintracciare e sottoporre a
processo tanto da guadagnarsi il soprannome di Cacciatore di Nazisti.

Simon era un ingegnere civile. Ricevette la laurea dall'Università Tecnica di
Praga nel 1932 dopo esser stato rifiutato dal Politecnico di Leopoli a causa
delle restrizioni razziali imposte agli studenti ebrei. Nel 1936 sposò Cyla
Mueller. Wiesenthal, quando scoppiò la Seconda guerra mondiale, viveva a
Leopoli in Polonia. In seguito al patto Molotov-Ribbentrop, Leopoli fu
occupata dall'Unione Sovietica. Il patrigno ed il fratellastro di Wiesenthal
furono uccisi da membri del NKVD, la polizia segreta sovietica. Wiesenthal
stesso fu costretto a chiudere la sua ditta e lavorare in una fabbrica.

Quando la Germania invase l'Unione Sovietica nel 1941, Wiesenthal e la sua
famiglia furono catturati dai nazisti ed avviati verso i campi di
concentramento. La moglie di Wiesenthal riuscì a nascondere la sua identità
ebraica grazie a documenti falsi, che le vennero forniti dalla resistenza
polacca in cambio degli schemi degli scambi ferroviari disegnati da
Wiesenthal. Simon non fu così fortunato, e fu internato in vari campi di
concentramento, dove sfuggì all'esecuzione in varie occasioni.

Wiesenthal fu liberato dalle forze statunitensi il 5 maggio 1945 dal campo di
concentramento di Mauthausen. Quando i soldati lo trovarono, pesava meno di 45
chilogrammi ed era senza forze. Appena si rimise iniziò a lavorare per conto
dell'esercito statunitense, raccogliendo informazioni per i processi contro i
crimini di guerra nazisti. Nel 1947 lui ed altri trenta volontari fondarono il
"Centro di documentazione ebraica" a Linz, in Austria, per raccogliere
informazioni per futuri processi. Quando Stati Uniti ed Unione Sovietica
persero interesse nel perseguire ulteriori crimini di guerra, il gruppo fu
messo da parte.

Ciò nonostante Wiesenthal continuò con la raccolta di informazioni nel suo
tempo libero, mentre lavorava a tempo pieno per aiutare le vittime della
Seconda guerra mondiale. Durante questo periodo Wiesenthal fu essenziale per
la cattura di uno degli ideatori dell' _Endlösung_ , Adolf Eichmann (il quale
divenne l'organizzatore logistico dell' _Endlösung_ dopo aver partecipato alla
Conferenza di Wannsee in cui prese corpo tale progetto). Dopo l'esecuzione di
Eichmann in Israele nel 1962, Wiesenthal riaprì il "Centro per la
documentazione ebraica", che cominciò a lavorare su nuovi casi.

Tra i suoi successi più clamorosi vi fu la cattura di Karl Silberbauer, il
sottoufficiale della Gestapo responsabile dell'arresto di Anna Frank. La
confessione di Silberbauer aiutò a discreditare la voce che _Il diario di Anna
Frank_ fosse un falso. In questo periodo Wiesenthal localizzò nove dei sedici
nazisti messi sotto processo nella Germania Ovest per l'uccisione degli ebrei
di Leopoli, città dove visse egli stesso. Tra gli altri criminali catturati vi
furono Franz Stangl, il comandante dei campi di concentramento di Treblinka e
Sobibor, ed Hermine Braunsteiner-Ryan, una casalinga che viveva a Long Island,
New York, che durante la guerra aveva supervisionato l'uccisione di centinaia
di donne e bambini.

Nel 1977 gli fu dedicata l'agenzia per la memoria sulla Shoah, il Centro Simon
Wiesenthal ( _Simon Wiesenthal Center_ ). Il Centro Simon Wiesenthal promuove
la consapevolezza dell'antisemitismo, controlla i gruppi neonazisti, gestisce
i Musei della Tolleranza a Los Angeles e Gerusalemme, e collabora ad
assicurare alla giustizia i criminali nazisti di guerra sopravvissuti.

Non ebbe mai timori reverenziali verso la politica del suo Paese, non solo
quando essa negli anni Novanta si indirizzò a destra[2], ma già negli anni
settanta, quando fu criticato e ostacolato da politici austriaci per aver
affermato che molti ministri del governo socialista formato da Bruno Kreisky
erano stati membri del Partito nazista nel periodo in cui l'Austria era parte
del Terzo Reich. Lo stesso Kreisky, di origine ebraica, apostrofò Wiesenthal
come _Nestbeschmutzer_ (letteralmente "uno che sporca il proprio nido", cioè
uno che parla male del sistema sociale e politico in cui vive o del proprio
paese). Per converso, sostenne che non vi erano prove di un coinvolgimento
nelle persecuzioni antiebraiche di Kurt Waldheim come giovane ufficiale nella
seconda guerra mondiale, anche se a suo modo di vedere bastava la
consapevolezza dei crimini di guerra in atto in quel periodo per giustificarne
la richiesta di dimissioni da Presidente della Repubblica austriaca,
quarant'anni dopo.

Durante gli anni Wiesenthal ricevette molte minacce di morte e nel 1982 fu
fatta esplodere una bomba all'esterno della sua abitazione di Vienna da
neonazisti tedeschi ed austriaci.

Esso reagisce a quella che Simon Wiesenthal ricordava come la più cinica delle
armi psicologiche che i soldati delle SS utilizzavano contro i prigionieri dei
lager:

«Nessuno di voi rimarrà per portare testimonianza, ma se anche qualcuno
scampasse, il mondo non gli crederà. Forse ci saranno sospetti, discussioni,
ricerche di storici, ma non ci saranno certezze, perché noi distruggeremo le
prove insieme con voi. E quand’anche qualche prova dovesse rimanere, e
qualcuno di voi sopravvivere, la gente dirà che i fatti che voi raccontate
sono troppo mostruosi per essere creduti: dirà che sono esagerazioni della
propaganda alleata, e crederà a noi che negheremo tutto, e non a voi. La
storia dei Lager, saremo noi a dettarla.[3]»

Nel 1985, firmò una petizione a favore dell'armamento, da parte degli Stati
Uniti, dei Contras, i gruppi paramilitari di estrema destra attivi in
Nicaragua.[4]

Nell'aprile 2003 Wiesenthal annunciò il suo ritiro, affermando di aver trovato
gli sterminatori che stava cercando: " _Sono sopravvissuto a tutti loro. Se ne
è rimasto qualcuno, sarebbe troppo anziano e debole per sostenere un processo
oggi. Il mio lavoro è finito_ ". Secondo Wiesenthal l'ultimo grande criminale
austriaco in vita è Alois Brunner, il braccio destro di Eichmann, che si crede
sia stato nascosto in Siria sotto la protezione del regime di Assad e che sia
morto nello stesso paese nel 2010[5].

Wiesenthal passò gli ultimi suoi anni di vita a Vienna, dove sua moglie Cyla
morì il 10 novembre 2003 all'età di 95 anni, per cause naturali. Wiesenthal
stesso morì nel sonno a Vienna il 20 settembre 2005 e venne sepolto nel
cimitero di Herzliya in Israele.

Secondo Peter Novick e Yehuda Bauer, Wiesenthal inventò il numero di "vittime
non ebree dell'Olocausto", cinque milioni.[7][8][9]. Un articolo del 7 maggio
1991 pubblicato sul _Jerusalem Post_ sosteneva che il precedente capo del
Mossad Isser Harel avesse scritto un testo mai pubblicato nel quale si
sosteneva che Wiesenthal "non solo non ebbe alcun ruolo nel perseguire
Eichmann ma mise in pericolo l'intera operazione Eichmann e fece fallire la
cattura programmata del medico di Auschwitz Josef Mengele"[10]. Il manoscritto
di Harel nacque, secondo l'autore stesso, dalla frustrazione per il credito
guadagnato da Wiesenthal in occasione della cattura di Eichmann. Harel rifiutò
di pubblicare il manoscritto, dicendo che "I Nazisti e gli antisemiti
sarebbero gli unici contenti di leggere del cacciatore di Nazisti Wiesenthal"[
_senza fonte_ ].

In un articolo successivo, Haim Mass argomentò che le specifiche accuse di
Harel contro Wiesenthal potevano essere confutate, e che Wiesenthal iniziò la
caccia ad Eichmann fornendo la prima fotografia del colonnello delle SS. Lo
stesso Wiesenthal criticò la motivazione addotta da Harel per non aver
pubblicato il suo manoscritto, chiedendo: "se è preoccupato che 'i Nazisti e
gli antisemiti sarebbero gli unici a essere felici di leggere del cacciatore
di Nazisti Wiesenthal', perché egli non esitò a continuare a screditarmi senza
riserve sui media? Egli pensa che Nazisti e antisemiti leggano solo libri e
non i giornali?"[11].

Il collega nella caccia ai Nazisti Tuviah Friedman accusò Wiesenthal di aver
raccontato cose non vere per aumentare il suo credito con il caso
Eichmann.[12] Il capo dell'ufficio investigazioni speciali (OSI) degli Stati
Uniti Eli Rosenbaum scrisse nel suo studio sul caso Waldheim _Betrayal: The
Untold Story of the Kurt Waldheim Investigation and Coverup_ :

Rosenbaum definì Wiesenthal come "bugiardo congenito" alla biografa di
Wiesenthal, Hella Pick.[13] Il predecessore di Rosenbaum alle investigazioni
speciali, Neal Sher, rispondendo alla richiesta di Wiesenthal all'OSI di
investigare sui criminali di guerra che vivevano negli Stati Uniti, scrisse:
"poche delle vostre richieste si sono concluse con un'investigazione[;] la
conclusione è... nessuna richiesta giunta dal vostro ufficio ha prodotto
l'apertura di un caso da parte dell'OSI".[13] Il controverso[14] autore
ucraino-statunitense Myron B. Kuropas contestò le affermazioni di Wiesenthal
sugli Ucraini: "Le truppe bolsceviche non erano capaci ma la cavalleria
ucraina era peggio", e: "La popolazione nativa dell'Ucraina cooperò
attivamente con la Gestapo e le SS", poiché offrì poche prove di questo.[15]

Altri progetti

 **Organizzazioni** : NSDAP · _Schutzstaffel_ (SS) · Waffen-SS · SS-
_Totenkopfverbände_ · Gestapo · _Einsatzgruppen_ · _Sturmabteilungen_ · SS-
_Verfügungstruppe_ · Wehrmacht  

**Campi di transito** : Belgio: Breendonk · Francia: Mechelen · Gurs · Drancy
· Italia: Fossoli · Bolzano · Risiera di San Sabba · Paesi Bassi: Amersfoort ·
Westerbork  

**Campi nazisti** : Campo di sterminio · Campi di concentramento nazisti  
**Unità all'interno dei campi** : SS- _Totenkopfverbände_ · Inspektion der
Konzentrationslager · Politische Abteilung · Sanitätswesen · Sonderkommando  
**Sterminio sistematico** : Simboli dei campi di concentramento nazisti ·
Gaswagen · Camera a gas · Sterminio tramite il lavoro · Esperimenti su esseri
umani  

**Dibattiti** : Funzionalismo contro intenzionalismo · Teologia dell'Olocausto
· Negazionismo dell'Olocausto · Pio XII e l'Olocausto  

