**Giancarlo Alessandrini** (Jesi, 20 marzo 1950) è un fumettista italiano noto
per essere il creatore grafico di _Martin Mystère_ , personaggio la cui serie
a fumetti è pubblicata dal 1982 dalla Bonelli.

Dopo aver conseguito il diploma all'Istituto d'Arte di Ancona, entra nel 1972,
su consiglio del disegnatore Silvano Marinelli, nella redazione del _Corriere
dei Ragazzi_ per il quale pubblica serie da lui disegnate come _Uomini contro_
, _Fumetto verità_ , _Anni 2000_ e _Lord Shark_ su sceneggiature di vari
autori. Il primo racconto pubblicato appartiene alla serie _Dal nostro inviato
nel Tempo_ su testi di Mino Milani. La collaborazione con lo studio di Alberto
Giolitti lo porta a realizzare storie per il mercato inglese, edite dalla
Fleetway.[1][2][3][4][5][6]

Su testi di Castelli e Gomboli illustra la breve serie di 8 episodi, _Eva
Kant_ , pubblicata sull'edizione italiana di _Cosmopolitan_ nel 1976,[2][6]
successivamente raccolta in un volume intitolato _Eva Kant - Lontano da
Diabolik_ , edito da Arnoldo Mondadori Editore.[7] Inizia a collaborare con la
Sergio Bonelli Editore nel 1977 disegnando sei episodi della serie _Ken
Parker_ e uno della collana _Un uomo, un'avventura dal titolo_ _L'uomo di
Chicago.[1][2][4][5][6]_ PEr un breve periodo collabora con la Mondadori, nel
1978, alla testata _SuperGulp!_ , per la quale disegna anche la serie _Allan
Quatermain_ (una versione embrionale del futuro _Martin Mystère_ ), scritta da
Castelli, e quella di _Steve Vandam_ , scritta da Tiziano Sclavi.[6] Nel 1980,
entra a far parte anche dello staff de _Il Giornalino_ , dove resterà fino al
1983 realizzando fra le varie cose, la serie _Rosco & Sonny_, scritta da
Claudio Nizzi, alcuni episodi della serie _Ai confini dell'avventura_ tratta
dai documentari di Folco Quilici e scritta da Sanmauro, e _Storie di tutti i
tempi_ , scritta da Renata Gelardini.[6][1][2]

Il sodalizio con Castelli porta alla nascita, nel 1982, di _Martin Mystère_ ,
personaggio del quale è il creatore grafico, disegnatore principale per lungo
tempo e autore di tutte le copertine.[2][1][3][5][6] Con Roberto Dal Prà
realizza nel 1990, per la rivista Torpedo della ACME, _L'Uomo di Mosca_ , che
verrà poi pubblicato anche in Francia;[2] sempre per la ACME realizza alcune
storie brevi pubblicate sulle riviste _Splatter_ e _Mostri.[2][3][4]_

Dal 1991 su _L'Eternauta_ vengono pubblicate le storie del detective
_Anastasia Brown_ sempre su testi di Dal Pra, oltre a un episodio della serie
_Zona X presenta_ , scritto da Antonio Serra e, nel 1992, vince lo _Yellow
Kid_ come miglior disegnatore italiano.[1][8][5][6] Pubblica anche su _Comic
Art_ come autore completo realizzando due brevi racconti della serie _Fatti e
misfatti a Planet Arium.[2][4][6]_

Nel 1993 pubblica in Francia una serie su Indiana Jones edita da Bagheera e
diventa il copertinista della serie Zona X, per la quale disegna anche due
episodi nel 1996 e nel 1998. _[2][6]_

nel 2004 realizza il tredicesimo _Dylan Dog Gigante_ e, nel 2006, il ventesimo
_Texone_ (albo speciale di formato gigante pubblicato con cadenza annuale e
dedicato al personaggio _Tex_ ).[1][8]

Nel 2013 disegna il suo primo "Dylan Dog" nella serie regolare, il n. 324
"L'odio non muore mai", su soggetto e sceneggiatura di Luigi Mignacco.

Per il mercato francese ha realizzato anche la serie di ambientazione fantasy
_Outremer_ , su testi di Vincenzo Beretta pubblicata poi anche in Italia da
Alessandro Editore. _[2]_

Dal punto di vista stilistico, è soprattutto nel corso del suo lavoro su
Martin Mystère che Alessandrini ha potuto curare l'evoluzione del proprio
tratto: dagli anni settanta alla seconda metà degli ottanta questo era
caratterizzato dall'uso di un forte tratteggio e dall'impiego massiccio del
nero. In seguito l'autore si è avvicinato allo stile di disegno tipico della
cosiddetta linea chiara di origine franco-belga, adottando come modello il
lavoro del disegnatore francese Moebius. Queste influenze sono particolarmente
evidenti nei racconti spiccatamente fantasy illustrati per la miniserie _Magic
Patrol_ (apparsi su _Zona X_ per i testi di Vincenzo Beretta).

Altri progetti

