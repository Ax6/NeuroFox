Le **voci di qualità** (per brevità, **VdQ** ) sono voci che hanno dimostrato
di essere di buona qualità, soprattutto in termini di affidabilità dei
contenuti, ma che non raggiungono ancora (o è improbabile che possano
raggiungere) una qualità pari a quella delle voci in vetrina.

Per essere considerata "di qualità", una voce deve rispettare dei precisi
**criteri** : essere ben scritta, fattualmente accurata, adeguatamente
approfondita, neutrale, stabile ed illustrata, ove possibile, da immagini o
altri file multimediali significativi e dotati di appropriate licenze d'uso.

Oltre a quanto già sottolineato, la caratteristica basilare delle "voci di
qualità", al di là di ogni misura in termini di quantità e di kilobyte, è
quella di essere _perfettamenteverificabili_, in quanto dotate di **fonti** di
ineccepibile qualità a supporto delle informazioni riportate; ciò significa
che anche voci non estremamente lunghe, purché riportino un'informazione
corretta ed esauriente, possono ambire al riconoscimento di "voce di qualità".
Se, da un lato, le "voci di qualità" non sono esaustive come le voci da
vetrina, esse non devono però omettere alcun aspetto rilevante dell'argomento.

La procedura per far diventare o per rimuovere una voce "di qualità" è, dal
maggio 2013, la stessa di quelle segnalate per la vetrina: saranno i singoli
partecipanti alla discussione a stabilire, cercando di raggiungere un ampio
**consenso** , se la voce rispetta i criteri per diventare di qualità o meno.
Queste procedure sono attivabili da chiunque possieda i requisiti di voto
sulle pagine.

Una stella argentata ![Crystal Clear action bookmark
Silver.svg](//upload.wikimedia.org/wikipedia/commons/thumb/e/e9/Crystal_Clear_action_bookmark_Silver.svg/15px-
Crystal_Clear_action_bookmark_Silver.svg.png) nella parte in alto a destra
della voce indica che quella voce è attualmente riconosciuta "di qualità";
un'altra piccola stella argentata nell'elenco degli interlink indica che
quella voce è "di qualità" in un'altra lingua (per l'elenco completo, è
possibile consultare la pagina Wikipedia:Voci di qualità in altre lingue).

Su Wikipedia in lingua italiana le voci riconosciute "di qualità" sono ancora
relativamente poche, non perché l'enciclopedia sia carente di "buone voci", ma
perché questo elenco è nato recentemente, nel febbraio 2011 (quando Wikipedia
aveva già compiuto dieci anni) e quindi molte potenziali VdQ devono ancora
essere valutate.

Attualmente, delle 1 552 091 voci di Wikipedia, **414** sono considerate _di
qualità_ : ciò significa che una voce ogni 3 749 si trova in questa lista.
Altre **564** sono in vetrina.

**Nuove voci di qualità**  

La **cirrosi epatica** è una patologia epatica cronica e progressiva,
caratterizzata dal sovvertimento diffuso e irreversibile della struttura del
fegato, conseguente a danni di varia natura (infettiva, alcolica, tossica,
autoimmune) accumulatisi per un lungo periodo. La cirrosi epatica rappresenta
quindi il quadro terminale della compromissione anatomo-funzionale
dell'organo. Il termine "cirrosi" deriva dal greco: _κίρρωσις_ ; _kirrhos_ (
_κιρρός_ ) che significa "giallastro" e _-osis_ ( _-ωσις_ ) che significa
"condizione", una parola che descrive l'aspetto di un fegato cirrotico. Alcune
delle sue cause scatenanti principali sono l'abuso di alcol, le epatiti
croniche virali o di altra natura.

Il sovvertimento strutturale della cirrosi epatica è il risultato della
necrosi del parenchima epatico, causata dal danno protratto, e dei conseguenti
processi riparativi, ovvero la rigenerazione nodulare per iperplasia
(proliferazione cellulare) e la formazione di ponti fibrosi cicatriziali che
sostituiscono il parenchima necrotico e si dispongono sia all'interno che tra
i lobuli, le unità elementari che costituiscono il fegato. Questo disordine
architetturale conduce non solo a un malfunzionamento del fegato dal punto di
vista metabolico (catabolico e sintetico), ma anche a gravi ripercussioni
sulla circolazione portale (ipertensione portale). Il termine cirrosi è
talvolta utilizzato per estensione anche per descrivere processi patologici
fortemente sclerotici a carico di organi diversi dal fegato, quali lo stomaco,
i reni e i polmoni, quando questi vanno incontro a degenerazione con necrosi
cellulare seguita da fibrosi.

Durante gli esordi della malattia, spesso non si presentano sintomi, ma con il
progredire della condizione il paziente può accusare, insieme a sintomi
aspecifici (stanchezza, dispepsia), prurito, edema agli arti inferiori,
colorito giallo delle sclere (subittero) o della cute (ittero), raccolta di
liquido nella cavità peritoneale (ascite) o sviluppare un angioma stellare
(delle "macchie" rossastre simili a ragnatele) sulla cute. Le principali
complicanze includono encefalopatia epatica, sanguinamento dalle varici
esofagee e tumore del fegato. L'encefalopatia epatica provoca confusione
mentale e può portare a perdita di coscienza. L'accumulo di liquidi
nell'addome può diventare spontaneamente infetto.

La cirrosi è più comunemente causata da un abuso di alcol, dall'epatite B,
dall'epatite C e dalla steatosi epatica non alcolica. In genere, per la
cirrosi alcolica occorre assumere più di due o tre bevande alcoliche al giorno
per alcuni anni. La steatosi epatica non alcolica conta una serie di cause,
tra cui il sovrappeso, il diabete, alti livelli di grassi nel sangue e
ipertensione. Alcune cause meno frequenti della cirrosi possono essere
l'epatite autoimmune, la colangite biliare primitiva, l'emocromatosi,
l'assunzione di alcuni farmaci e la presenza di calcoli biliari.

La diagnosi si basa sull'esame obiettivo, sulle analisi del sangue, sulle
tecniche di imaging biomedico e sulla biopsia epatica.

Alcune cause di cirrosi, come l'epatite B, possono essere prevenute grazie
alla vaccinazione. Evitare di assumere alcol è raccomandato in tutti i casi di
cirrosi. L'epatite B e C possono essere curate con farmaci antivirali.
L'epatite autoimmune può essere trattata con farmaci steroidei. Altri farmaci
possono essere utili per fronteggiare le complicazione, come il gonfiore
addominale o quello delle gambe, l'encefalopatia epatica e o la dilatazione
delle vene esofagee. Nei casi gravi di cirrosi può essere preso in
considerazione un trapianto di fegato.

**Leggi la voce**

_**Kew. Rhone.**_ è il primo album in studio frutto della collaborazione tra
il bassista, cantante e compositore gallese John Greaves ed il cantautore e
chitarrista statunitense Peter Blegvad.

È un concept album costituito da un ciclo di canzoni (composte da Greaves con
testi di Blegvad, che li strutturò su diversi giochi di parole e figure di
suono) che ruota attorno al concetto filosofico di "nome", alle sue
correlazioni con la musica e l'immagine, e al rapporto tra percezione e
realtà. Venne registrato con la partecipazione della corista Lisa Herman
(anch'essa statunitense) e di altri musicisti a Woodstock nell'ottobre 1976 e
pubblicato nel Regno Unito nel marzo 1977 dalla Virgin Records (che lo
accreditò in copertina a "John Greaves, Peter Blegvad, Lisa Herman", mentre
nel proprio catalogo e nel dorso della confezione soltanto ai primi due) e
negli Stati Uniti l'anno dopo dall'Europa Records.

Seppur all'epoca acclamata dalla critica musicale di tutto il mondo, l'opera
fu un insuccesso di vendite. Con il tempo è tuttavia diventata oggetto di
culto, tanto da essere considerata «un capolavoro sfortunatamente trascurato
del rock progressivo degli anni '70». Nella versione rimasterizzata in
Enhanced CD, distribuita dalla Voiceprint Records nel 1998, venne inclusa una
traccia multimediale interattiva intitolata _Kew. Rom._.

**Kobe Bean Bryant** (Filadelfia, 23 agosto 1978) è un ex cestista
statunitense. Ha giocato prevalentemente nel ruolo di guardia tiratrice ed è
considerato tra i migliori giocatori della storia dell'NBA. Suo padre è l'ex
cestista Joe Bryant, mentre sua madre Pamela Cox, è sorella dell'ex cestista
Chubby Cox ritiratosi nel 1983. Ha due sorelle più grandi, Sharia e Shaya,
mentre suo cugino John Cox è anch'egli cestista. Bryant è cresciuto
cestisticamente in Italia, dove ha imparato i fondamentali europei, e ha
militato per tutta la sua carriera NBA nei Los Angeles Lakers, squadra con cui
ha conquistato 5 titoli. Bryant è stato il primo giocatore NBA a militare
nella stessa squadra per 20 anni. Con la Nazionale statunitense ha partecipato
ai FIBA Americas Championship 2007 e ai giochi olimpici di Pechino 2008 e di
Londra 2012, vincendo la medaglia d'oro in tutte e tre le manifestazioni.

Il 4 marzo 2018 ha vinto il Premio Oscar insieme al regista e animatore Glen
Keane, nella categoria miglior cortometraggio d'animazione per _Dear
Basketball_ , che ha sceneggiato ispirandosi alla sua lettera di addio al
basket.

Rientra tra gli sportivi più conosciuti al mondo e la sua carriera è ritenuta
una delle migliori nella storia dello sport professionistico.

Il **rugby a 15 femminile** (in inglese _women’s rugby union_ e in francese
_rugby à XV féminin_ ) è la classe di competizione del rugby a 15 relativa
alle praticanti donne. È amministrato da World Rugby che, dal 1998, organizza
la massima competizione internazionale della disciplina, la Coppa del Mondo.

Benché formalizzato intorno alla fine degli anni settanta del XX secolo con la
nascita dei primi club e sviluppatosi nel decennio successivo (il primo
incontro internazionale della disciplina avvenne nel 1982), a lungo se ne
ascrisse la nascita al 1917, data di un incontro femminile di beneficenza il
cui unico nome noto era quello della gallese Maria Eley (benché esistano
resoconti di un incontro di _football_ , verosimilmente con il codice del
rugby, giocato tra donne a Liverpool nel tardo XIX secolo). Nel XXI secolo la
scoperta di un diario di memorie di Emily Valentine — giovane britannica
proveniente dall’attuale Irlanda del Nord che a circa 10 anni disputò un
incontro in una squadra di studenti insieme ai suoi fratelli — retrodata la
prima esperienza femminile documentata a circa il 1887.

A tutto il secondo decennio del XXI secolo i Paesi dove la disciplina è
maggiormente diffusa e praticata sono Nuova Zelanda, Stati Uniti, Inghilterra
(tutte e tre vincitrici di almeno un'edizione di Coppa del Mondo), Galles,
Irlanda, Francia, Scozia, Italia e Spagna.

Dal punto di vista regolamentare non esistono differenze rispetto al gioco
maschile: il rugby a 15 femminile si disputa con le stesse regole, lo stesso
equipaggiamento e su un terreno delle stesse dimensioni di quello degli
uomini. Secondo la più recente stima di giugno 2018, World Rugby dichiarava
circa 2 400 000 praticanti di sesso femminile, equivalenti a circa un quarto
dei praticanti totali del periodo.

Il **viadotto di Kinzua** (in inglese _Kinzua Bridge_ ) è stato un viadotto
ferroviario a cavalletto lungo 626 metri e alto quasi 92 metri, che
attraversava la gola formata dal torrente Kinzua nella Contea di McKean in
Pennsylvania, negli Stati Uniti d'America.

Un'ampia sezione della struttura è crollata nel 2003 dopo essere stata colpita
da un tornado. I suoi resti sono visibili all'interno dei 133 ettari del Parco
statale del viadotto di Kinzua, nei pressi della strada statale 6 a nord del
villaggio di Mount Jewett, nella Contea di McKean. Dalla piattaforma
panoramica sul ponte è possibile osservare dall'alto i resti collassati della
struttura e verso la metà di ottobre molti visitatori vi si recano per
ammirare il fogliame autunnale.

Costruito originariamente in ferro battuto nel 1882 e pubblicizzato come
l'"ottava meraviglia del mondo", fu il viadotto ferroviario più alto al mondo
per due anni. Nel 1900 il ponte fu ricostruito in acciaio per permettere il
transito di treni più pesanti, rimanendo in servizio fino al 1959. In seguito
venne acquistato dal governo della Pennsylvania nel 1963, diventando
l'attrazione principale dell'omonimo parco statale. Nel 2002 iniziò un
restauro della struttura, ma l'anno successivo, prima della conclusione dei
lavori, il ponte fu investito da un tornado che ne causò il crollo di un'ampia
sezione. Prima del crollo, il viadotto di Kinzua era classificato come il
quarto viadotto ferroviario più alto degli Stati Uniti, iscritto nel Registro
nazionale dei luoghi storici dal 1977 e nell'elenco nazionale dei punti di
interesse di ingegneria civile dal 1982.

**Lord Voldemort** (/ˈvoʊldəmɔːr/), il cui vero nome è **Tom Orvoloson
Riddle** (nell'originale inglese e nella nuova traduzione italiana, **Tom
Marvolo Riddle** ) è il principale antagonista della serie letteraria di
_Harry Potter_ , scritta da J. K. Rowling. Compare nello stesso ruolo anche
nella serie cinematografica tratta dai libri e in tutte le altre opere
derivate.

Nel mondo magico Voldemort è il mago oscuro più grande e temuto, e uno tra i
maghi più potenti e capaci di tutti i tempi. Egli persegue degli ideali di
purezza di sangue e di superiorità della popolazione magica nei confronti di
quella babbana. Dopo essere salito al potere alcuni anni prima dell'inizio
della trama, dà avvio a un periodo di repressione e terrore che termina
quando, nel tentativo di uccidere il neonato Harry Potter, l'incantesimo
mortale scagliato contro il piccolo gli si ritorce contro riducendolo a
un'ombra disincarnata e privandolo di gran parte dei suoi poteri. Riottenuto
un corpo fisico nel quarto libro, tenta nuovamente di appropriarsi del mondo
magico, ma è infine sconfitto grazie agli sforzi combinati di Harry e dei suoi
compagni. Per via della paura che incute tra la gente, in pochissimi osano
pronunciare il suo nome: dalla maggior parte delle persone è chiamato
solitamente "Colui-Che-Non-Deve-Essere-Nominato" (colloquialmente "Tu-Sai-
Chi") mentre i suoi seguaci, i Mangiamorte, si riferiscono a lui con il titolo
di "Signore Oscuro".

È ritenuto uno degli antagonisti letterari e cinematografici più crudeli di
sempre, nonché uno dei più apprezzati. Negli adattamenti cinematografici è
interpretato da Ralph Fiennes, e in italiano è doppiato da Massimo Popolizio.

  

**Tutte le voci di qualità**  

**![Nuvola apps
kcoloredit.png](//upload.wikimedia.org/wikipedia/commons/thumb/c/ca/Nuvola_apps_kcoloredit.png/20px-
Nuvola_apps_kcoloredit.png)Arte • ![Nuvola apps
personal.png](//upload.wikimedia.org/wikipedia/commons/thumb/2/27/Nuvola_apps_personal.png/20px-
Nuvola_apps_personal.png) Biografie • ![Erioll
world.svg](//upload.wikimedia.org/wikipedia/commons/thumb/9/9a/Erioll_world.svg/20px-
Erioll_world.svg.png) Geografia • ![Nuvola apps
bookcase.svg](//upload.wikimedia.org/wikipedia/commons/thumb/a/a5/Nuvola_apps_bookcase.svg/20px-
Nuvola_apps_bookcase.svg.png) Letteratura e linguistica  
![ReligionSymbol.png](//upload.wikimedia.org/wikipedia/commons/thumb/9/9e/ReligionSymbol.png/20px-
ReligionSymbol.png) Religioni • ![Nuvola apps
kalzium.png](//upload.wikimedia.org/wikipedia/commons/thumb/f/f5/Nuvola_apps_kalzium.png/20px-
Nuvola_apps_kalzium.png) Scienze matematiche, fisiche e naturali • ![Nuvola
apps edu
miscellaneous.svg](//upload.wikimedia.org/wikipedia/commons/thumb/6/6a/Nuvola_apps_edu_miscellaneous.svg/20px-
Nuvola_apps_edu_miscellaneous.svg.png) Scienze sociali  
![Nuvola apps
kdmconfig.png](//upload.wikimedia.org/wikipedia/commons/thumb/c/cc/Nuvola_apps_kdmconfig.png/20px-
Nuvola_apps_kdmconfig.png) Società • ![History
hourglass.svg](//upload.wikimedia.org/wikipedia/commons/thumb/b/bd/History_hourglass.svg/20px-
History_hourglass.svg.png) Storia • ![Nuvola apps
mycomputer.png](//upload.wikimedia.org/wikipedia/commons/thumb/0/0f/Nuvola_apps_mycomputer.png/20px-
Nuvola_apps_mycomputer.png) Tecnologia e scienze applicate**

