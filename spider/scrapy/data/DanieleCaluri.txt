**Daniele Caluri** o **Kaluri** (Livorno, 26 gennaio 1971) è un fumettista
italiano. È noto per il suo lavoro su Il Vernacoliere, mensile satirico
livornese distribuito nel centro-nord Italia, con cui ha collaborato dal 1985
al 2011[1] e per cui ha creato i suoi personaggi più famosi.

Ha iniziato a lavorare per Il Vernacoliere dopo aver mandato delle vignette
satiriche disegnate sui banchi di scuola; arrivato al giornale, ha sostituito
come copertinista Max Greggio, diventato autore televisivo di successo.

Diplomato all'Accademia di Belle Arti di Firenze nel 1996, ha in seguito
lavorato per Bonelli ad alcuni albi di Martin Mystère ( _La tredicesima
fatica_ , n. 281 dell'ottobre 2005 e _Il codice Caravaggio_ , n. 291 del
giugno 2007) in collaborazione con Alfredo Castelli, conosciuto durante Lucca
Comics 1999. Oltre alle storie ufficiali della serie, Caluri ha disegnato
anche tre fascicoli comici su Martin Mystère, pubblicati in occasione di
Rimini Comix, di un evento all'Università di Padova e di Italia Wave 2007.

Ha pubblicato un primo albo a fumetti nel 1999 raccogliendo le storie del suo
personaggio Fava di Lesso pubblicate su Il Vernacoliere a partire dal 1993 e
sino al 1998. Fava di Lesso, un indiano d'America stereotipato sulla base del
genere western con frequenti deviazioni nello scurrile e nel boccaccesco,
aveva riscosso ottimo successo tra i lettori del giornale. Proprio grazie al
successo di questo personaggio venne la collaborazione con la Bonelli Editore,
anche se Sergio Bonelli, da sempre restio verso le parodie dei fumetti western
(come _Ombre Rosse_ di Enzo Scarton e _Fax palle in canna_ di Leomacs editi
più o meno in quel periodo), non fu molto ben disposto verso il fumetto
dell'artista toscano.[ _senza fonte_ ]

Accantonato il personaggio dell'indiano scorbutico, Caluri ha lanciato una
nuova striscia mensile, Luana la bebisìtter, incentrata sulle avventure di una
sexy babysitter, Luana, procace quanto stupida e di un ragazzino, Màicol,
ricco, orribile a vedersi e malvagio. Pubblicata dal 1999 al 2004, ha ottenuto
un successo ancora maggiore, tale da spingere alla pubblicazione di tre
raccolte ( _Luana La Bebisìtter Atto I_ , _Luana La Bebisìtter Atto II_ e
_Luana La Bebisìtter Gran Finale_ ) e alla ripresa del personaggio a partire
dal 2006 fino all'anno successivo.

Sempre nel periodo di Luana, Caluri è ritornato alle vignette con Nedo,
personaggio muto ma dalla perenne erezione e dalle movenze inequivocabili. Nel
2003, sui testi di Emiliano Pagani, disegna una rubrica comica chiamata
Bollettino Meteo in cui il Colonnello Starita, un iracondo meteorologo,
conclude in tragedia le previsioni del tempo.

L'ultima opera pubblicata sul Vernacoliere è Don Zauker, prete esorcista assai
fuori dagli schemi: sboccato, dal fisico palestrato e ipertatuato, per nulla
vicino alle posizioni tradizionali della Chiesa cattolica. Il nome di Don
Zauker deriva da un personaggio della serie Daitarn 3, il capo dei perfidi
Meganoidi, a sottolineare all'istante il carattere del personaggio:
_arrogante, manesco, ignorantissimo, egoista, bugiardo, è l'incarnazione di
tutti i vizi dell'uomo_ (Emiliano Pagani) Le fattezze fisiche, invece,
ricordano da vicino quelle di Clint Eastwood e dei _duri_ del cinema di
Hollywood.

Don Zauker, su testi di Emiliano Pagani, è una _summa_ di satira acida a tutto
campo e di anticattolicesimo (sentimento largamente condiviso da Caluri che
non ne fa mistero), cosa che ha reso il fumetto molto amato dai lettori de Il
Vernacoliere. Una raccolta delle puntate pubblicate del fumetto di Don Zauker
(più una inedita) è stata presentata in anteprima nel corso di Lucca Comics
2006. Durante la tradizionale festa organizzata a Livorno dalla rivista i due
autori hanno realizzato uno spettacolo, in collaborazione con la compagnia
teatrale I Licaoni, il "Don Zauker Talk Show", replicato durante l'edizione di
Lucca Comics 2006.

Caluri è stato presidente della giuria al _1º Premio di Satira Città di
Carrara - 2005_ ed è intervenuto come docente ai corsi della Scuola del
Fumetto di Pisa.

Oltre all'attività fumettistica, dal 1993 al 2000 ha suonato come tastierista
nel gruppo musicale "Gli Amici di Zenigata", con cui ha pubblicato un CD di
cover comiche di sigle di cartoni animati ( _Il banjo di Haran_ ) e tenuto
concerti in tutta Italia.

Nel 2006 ha vinto a Lucca Comics il premio _Gran Guinigi_ come miglior
disegnatore e il premio _Fumo di china_ come "Miglior autore completo
umoristico"[2].

Con la serie _Don Zauker esorcista_ ha vinto nel 2007 il Premio Micheluzzi per
il "Migliore Disegno per una Serie Umoristica" e per la "Migliore Serie
Umoristica" (assieme a Emiliano Pagani).[3]

Nell'edizione 2007 di Lucca Comics è stata dedicata una mostra monografica a
Caluri.

Nel 2007 disegna l'adattamento a fumetti del romanzo _Michele Strogoff_ di
Jules Verne, su sceneggiatura di Frédéric Brémaud, per le edizioni
Adonis/Glénat.

Da febbraio 2008 cura, assieme ad Emiliano Pagani, la rubrica di satira "Domus
Bokassa" sulle pagine del mensile Il mucchio.

Dal settembre 2008 è docente di Disegno e Storia dell'Arte presso il Liceo
scientifico "F. Enriques" di Livorno.

A dicembre 2011 è stato ospite del Salerno Comicon per l'uscita di
_Nirvana_.[4]

Altri progetti

