**Luca Boschi** (Pistoia, 18 gennaio 1956) è un fumettista, giornalista e
blogger italiano.

Si occupa dal 1979 anche di saggistica e affronta nelle sue opere i fumetti, i
disegni animati, l'illustrazione e altri media.

È apparso, in veste di sceneggiatore, disegnatore, giornalista e talvolta
direttore editoriale su testate come _Métal Hurlant_ , _Banc-Titre_ ,
_L'Eternauta_ , _Duel_ , _Mickey Parade_ , _Replay_ , _Lupo Alberto_ ,
_Horror_ , _Starcomìx_ (sulle pagine della quale è avvenuto il debutto di Leo
Ortolani con storie realizzate a quattro mani), _Paralleli_ , _Topolino_ ed
altri. Ha collaborato al quotidiano "Il Sole 24 Ore", per il quale cura anche
un blog.

Per oltre dieci anni collabora alle riviste _Comic Art_ e _Totem_ con scritti
e disegni e nei primi anni novanta ha curato le collane di fumetti della DC-
Vertigo: Sandman, Shade, Hellblazer, Swamp Thing e varie miniserie e one shot.

Per conto dell'editore Comic Art cura una serie di 10 albi, intitolati
_Braccio di Ferro_ , da novembre 1994 ad agosto 1995, che riproducono quasi
tutte le strisce originali di Elzie Crisler Segar su Braccio di Ferro del
periodo che va dal 1929 al 1936.

Per la Walt Disney Company Italia ha scritto i volumi della collana _Walt
Disney Presenta_ e dopo aver contribuito regolarmente a _Zio Paperone_ e _I
Maestri Disney_ (riviste chiuse nel 2008 e 2009), e a _I Classici Disney_ ,
contribuisce a _I Grandi Classici Disney_ , _Tesori Disney_ , _Disney Anni
d'Oro_. Per la Panini è stato per cinque anni supervisore per l'Italia di
_Simpsons Comics_ e delle altre pubblicazioni di Matt Groening. Per DeAgostini
collabora a "Disney Parade", "Disney Collection" e cura, tra le altre cose, i
testi e la selezione delle immagini del quindicinale "Disney Story" e
contribuisce alla collezione di DVD "Supergulp!", pubblicata nel 2009 in
allegato al quotidiano La Gazzetta dello Sport. Dal 2014 collabora anche, per
lo stesso editore, a "UACK! presenta Paperopoli", "I Migliori Anni Disney",
"Tesori International", "Tesori Made in Italy". Per il _Corriere della Sera_ ,
ha curato nel 2008, con Lidia Cannatella, la collana settimanale in 48 volumi
_La grande dinastia dei Paperi_ e nel 2010 con Alberto Becattini quella in 38
volumi "Gli anni d'oro di Topolino". Per Sergio Bonelli Editore collabora alle
collane degli "Almanacchi" e "Magazine", curate da Graziano Frediani.

Tra i suoi libri, "I Disney Italiani" (NPE Editore, 2012), con Alberto
Becattini, Leonardo Gori e Andrea Sani, e "Magica Disney", con il contributo
di vari altri autori (Comicon Edizioni, 2013).

Le sue storie a fumetti e i suoi scritti sono tradotti in vari Paesi esteri
fra cui Brasile, Danimarca, Finlandia, Francia, Germania, Grecia, Norvegia,
Polonia, Stati Uniti, Svezia.

Nel 2014 cura per conto del _Corriere della Sera_ e della _Gazzetta dello
Sport_ la collana di 51 volumi _Le Grandi Storie Disney - L'Opera Omnia di
Romano Scarpa_ e collabora alle due testate nate nel corso dell'anno e
pubblicate da Panini: "UACK!" presenta Paperopoli e "I migliori anni Disney".
Nel 2015 collabora alla collana in 31 volumi settimanali "Topolino Story"
(1979 - 2010), ancora per il _Corriere della Sera_ e la _Gazzetta dello Sport_
, e cura i testi di _Nonna Abelarda_ , delle Edizioni RW - Lineachiara.

Negli anni 2017 e 2018 cura editorialmente due collane di libri settimanali:
"Popeye" (60 uscite per conto del quotidiano "La Gazzetta dello Sport",
dedicate al Braccio di Ferro di Elzie Crisler Segar e di altri autori come Doc
Winner, Tom Sims, Bela Zaboly e Bud Sagendorf) e "Cocco Bill e il meglio di
Jacovitti" (71 volumi dedicati a Benito Jacovitti per l'editore Hachette).
Questa collana vince nel maggio 2018 il Premio Anafi (referendum fra i
lettori) come "Miglior iniziativa editoriale del 2017".

Insegnante di fumetto e cinema di animazione alla Scuola Internazionale di
Comics a Firenze) sin dalla nascita dell'istituto, autore e conduttore
radiotelevisivo, ha collaborato alle principali manifestazioni internazionali
come il Salone Internazionale dei Comics di Lucca, Expocartoon (Roma), Dylan
Dog Horror Fest (Milano), Fiera del libro per ragazzi di Bologna, Cartoomics
(Milano), La Fiera internazionale del libro di Francoforte (Frankfurter
Buchmesse), Festival international de la bande dessinée d'Angoulême. Tra le
altre manifestazioni non di settore cui partecipa si citano Popsophia
(Tolentino) 2013 e 2015, Festival della Politica (Mestre) 2016. Già Direttore
Culturale di Lucca Comics, dal 2001 al 2016 ricopre questa carica al Salone
Internazionale Napoli Comicon, che si tiene a Napoli prima a Castel Sant'Elmo
e dal 2012 alla Mostra d'Oltremare e in altre sedi cittadine (Comicon Off).

Nel 2011 collabora come aiuto regista al film documentario sulla Resistenza e
la "Linea gotica" _Sui sentieri di libertà_ , diretto da Lucia Vannucchi,
prodotto da Prisma Vision.

Da solo o con colleghi giornalisti e critici ha scritto saggi e monografie sui
comics, fra cui _Frigo, Valvole e Balloons_ , con il quale nel 1997 ha vinto
la prima edizione del _Premio Franco Fossati_ per il miglior saggio dell'anno.
Nel 1991 ha vinto il _Premio Comics World_ come miglior critico specializzato
italiano, nel 1994 il _Premio Fumo di China_ per la migliore rivista italiana
( _DC Comics Presenta_ ), nel 1996 quello per il miglior sceneggiatore
umoristico. Il suo libro _Irripetibili_ (2007), pubblicato da Coniglio
Editore, ha vinto il Premio ANAFI 2008 come miglior saggio del settore
dell'anno. Nel 2009 ha vinto il Premio Luciano Bottaro per il suo blog
_Cartoonist Globale_ pubblicato nell'ambito del progetto _Nòva_ de _Il Sole 24
Ore_ e nel 2017, per la stessa ragione, gli è stato assegnato il Premio ANAFI
(Associazione Nazionale Amici del Fumetto) in occasione del Festival del
Fumetto di Reggio Emilia. Nel 2013 ha vinto nuovamente il Premio Franco
Fossati col volume _I Disney Italiani_ , pubblicato dalla NPE e scritto con
Alberto Becattini, Leonardo Gori e Andrea Sani.

Nel 2017, in occasione dell’anno di Pistoia Capitale italiana della cultura,
l’associazione degli imprenditori Confartigianato ha premiato Luca Boschi per
la sua attività, insieme allo scultore Mauro Vaccai e al fonditore d'arte
Enrico Salvadori.

Per quanto riguarda il Teatro, con Giulio Giorello e Stefano De Luca è autore
dello spettacolo _Darwin... tra le nuvole_ , messo in scena nel febbraio 2009
dal Piccolo Teatro di Milano. Ancora con Giulio Giorello, e con Giuseppe
Zerbi, per la regia di Emiliano Bronzino, partecipa nel 2013 allo spettacolo
"Luce e materia: una collaborazione essenziale", a cura del Piccolo Teatro e
del Politecnico di Milano.

Altri progetti

