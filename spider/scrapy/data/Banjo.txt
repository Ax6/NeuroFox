Il _**banjo**_ (termine inglese, pron. /ˈbanʤəʊ/), in italiano
**bangio**[1][2][3] (pl. _bangi_ ) è un cordofono di origini africane, già
popolare tra i neri americani durante la Guerra di secessione americana nella
sua versione a cinque corde e da allora largamente usato nella musica
tradizionale nordamericana.

Il suonatore di bangio viene detto **bangioista**[4].

Alcuni studiosi fanno risalire le origini del _banjo_ alla prima metà
dell'Ottocento, quando lo strumento assunse la sua forma attuale di cassa
armonica costruita come un tamburo, con un meccanismo per regolare la tensione
della pelle, dotata di un manico con quattro corde lunghe e una più corta,
suonata dal pollice, usata come bordone acuto. Lo stesso nome " _banjo_ "
potrebbe essere una corruzione di _bandore_ o _pandura_ , uno strumento
musicale del tipo della chitarra, oppure deriva da _bania_ (o _banjar_ ), il
nome di uno strumento primitivo similare del Senegambia.

La sua caratteristica preminente è data dalla cassa di risonanza, la cui
tavola armonica non è di legno come quella della maggior parte degli strumenti
a pizzico ma è costituita da una pelle tesa su una cassa circolare.

La parte dello strumento che produce il suono (in inglese _pot_ ) è realizzata
con diverse tecniche costruttive. La più tipica, riconosciuta in liuteria come
quella «ufficiale» e che nel corso degli ultimi centocinquant'anni ha
incorporato la maggior parte delle innovazioni tecnologiche raggiungendo lo
stato dell'arte attorno al 1930, è una struttura composita costituita da una
fascia a forma di corona circolare ( _rim_ ), ricavata da più strati o blocchi
di legno e successivamente tornita, alla quale è innestato il manico. Sulla
sommità della fascia è incastonato un anello di risonanza ( _tone ring_ ), a
seconda dei casi ottenuto per calandratura e saldatura da un profilato
d'ottone a sezione tonda o piatta oppure tornito da una fusione in lega
d'ottone o bronzo, sul quale è tesa la pelle. Un congruo numero di tiranti (
_brackets_ , normalmente 24 ma le eccezioni sono tutt'altro che rare) ospitati
dai caratteristici ricettacoli ( _bracket shoes_ ) ancorati alla fascia oppure
passanti attraverso una struttura portante collocata nella parte bassa della
medesima, che in questo caso funge anche da flangia di raccordo tra l'esterno
della fascia e l'interno del risonatore, provvede alla tensione della pelle
mediante un cerchio scanalato o munito di tacche ( _tension hoop_ ) che preme
sul bordo della pelle, quest'ultimo avvolto attorno ad un sottile profilato
metallico ( _flesh hoop_ ) se la pelle è organica o saldato ad esso ( _head
collar_ ) se sintetica.

La cassa può essere o meno completata dal risonatore ( _resonator_ ); questo,
che appare come una sorta di 'padella' rotonda di legno, si raccorda alla
fascia mediante una flangia metallica artisticamente traforata e ne chiude
parzialmente la parte posteriore creando una camera di risonanza; ha la doppia
funzione di riflettere le onde sonore all'esterno ma soprattutto verso
l'interno della cassa donando allo strumento, oltre ad un maggior volume,
caratteristiche timbriche e risposta dinamica assai differenti rispetto al
bangio a fondo aperto.

In un altro stile costruttivo meno diffuso, conosciuto come _zither banjo_ e
perfezionato nel Regno Unito, il meccanismo di tensione della pelle è per così
dire integrato all'interno al risonatore, il quale costituisce struttura
portante della cassa armonica e ne ospita gli altri elementi meccanici oltre a
dare attacco al manico. La flangia, che in questo caso funge da cerchio
tendipelle ma con cinematismo invertito (la pelle è tenuta in tensione da un
anello metallico flottante spinto verso l'alto dalla tiranteria), viene
fissata al bordo superiore del risonatore e assieme alla pelle ne costituisce
una sorta di coperchio.

La pelle oggigiorno è una sottile membrana di _mylar_ , materiale sintetico
utilizzato sulla maggior parte dei bangi contemporanei che richiedono un
timbro alquanto brillante; nelle versioni «classiche» o antiche viene
mantenuto l'uso tradizionale di una pelle organica, generalmente di vitello o
di capra, la quale impartisce allo strumento un timbro più morbido ed
omogeneo. Le corde, agganciate ad una cordiera metallica in alcuni casi molto
elaborata, trasmettono il suono alla pelle mediante un sottile ponticello in
legno dal caratteristico disegno ad arcate. La stessa cordiera si è evoluta
nel tempo da semplice sede di ancoraggio delle corde a dispositivo in grado di
influire sensibilmente sulla timbrica e sulla risposta dello strumento in
virtù della propria massa e della pressione esercitata sul ponticello; questa
soluzione è in genere sfruttata dai _banjo_ dotati di risonatore.

Lo strumento può essere costruito con diversi legni, le cui caratteristiche
contribuiscono oltremodo a determinarne la timbrica al pari della tipologia
costruttiva della cassa: per la fascia si usa quasi solo l'acero, mentre per
manico e risonatore (quando è presente) si utilizzano in genere acero, mogano
o noce. La tastiera, spesso filettata e negli strumenti più pregiati
intarsiata con i tradizionali segnatasti floreali in madreperla, è di ebano o
palissandro. Negli strumenti più antichi era priva di tasti, configurazione
ancor oggi mantenuta sulle moderne repliche dei bangi diffusi all'epoca della
Guerra civile americana. Le parti metalliche sono in acciaio e ottone, in
genere nichelate ma anche cromate o dorate, e negli strumenti di pregio sono
spesso riccamente cesellate. Le meccaniche di accordatura hanno conservato
l'aspetto tradizionale «in linea» degli antichi piroli a frizione, gli stessi
in uso sugli strumenti ad arco e sui liuti, grazie all'adozione di ingranaggi
epicicloidali ( _planetary_ ) al posto del sistema a vite senza fine e corona
dentata ( _worm and gear_ ) utilizzato su altri strumenti a corda e sul
contrabbasso.

Quasi tutti i bangi a quattro corde di concezione moderna hanno il risonatore;
gli strumenti contemporanei che ne sono privi ( _open back_ ) sono per lo più
a cinque corde. In genere associato a due distinte tipologie di anello di
risonanza (a profilo cilindrico, _flathead_ , o a tronco di cono, _archtop_ ),
il bangio con risonatore è uno strumento dal timbro secco e schioccante, con
notevole volume d'emissione ed ampio spettro armonico; la versione a cinque
corde è tipicamente usata nella musica bluegrass, di cui costituisce un
elemento imprescindibile. Il tipo senza risonatore è caratterizzato da un
transitorio d'attacco meno marcato e da un volume di suono inferiore,
compensato da un sostegno prolungato e da una gamma timbrica più dolce. È
tradizionalmente impiegato nella musica _old time_ nordamericana dove la
tecnica in uso (denominata _frailing_ o _clawhammer_ ), unica rispetto a
quella di qualunque altro cordofono, si è evoluta principalmente in funzione
dell'accompagnamento al violino nell'esecuzione di musiche rurali da danza e
sfrutta al massimo grado le naturali doti ritmiche e contrappuntistiche dello
strumento.

Il _banjo_ può avere quattro corde ( _banjo tenore_ a 19 tasti, _banjo_ tenore
irlandese (o scala corta) a 17 tasti, _banjo plectrum_ a 22 tasti) o cinque
corde ( _banjo a cinque corde_ a 22 tasti). Quest'ultimo è l'archetipo, il
_banjo_ per antonomasia; dal punto di vista organologico rappresenta
l'evoluzione dei suoi antenati, rudimentali strumenti a tre corde dalla cassa
ricavata da una zucca essiccata cui veniva inchiodata una pelle animale, e da
esso si sono in seguito sviluppati tutti gli altri tipi di _banjo_. La quinta
corda, che suonata a vuoto dà la nota più acuta, è più corta delle altre.
Posizionata sopra la quarta corda, quella che produce la nota più grave, è
allineata con le altre all'altezza del ponticello ma l'altro capo non arriva
alla paletta: viene accordata da una meccanica innestata all'altezza del 5º
tasto nel lato superiore del manico, dove quest'ultimo si allarga per
ospitarla. In origine il bangio montava corde in budello; successivamente, di
pari passo con l'evoluzione dello strumento, le tecniche impiegate e le
esigenze timbriche, furono adottate corde metalliche; oggigiorno sono in uso
entrambe le incordature, acciaio e nylon, in linea con le caratteristiche
organologiche e gli stili esecutivi di entrambi i tipi di _banjo_.

Nel bangio tenore, il cui nome curiosamente non corrisponde all'effettiva
tessitura armonica, l'accordatura normale è quella per quinte giuste (DO-SOL-
RE-LA, equivalente a quella della viola e della mandola contralto: dovrebbe
pertanto chiamarsi ' _banjo_ contralto'). Nella musica irlandese è tuttavia
largamente utilizzata l'accordatura (SOL-RE-LA-MI) sia sul banjo a 19 tasti,
sia soprattutto sulla versione a 17 tasti e scala ridotta. Questo consente al
bangio di doppiare le stesse partiture di _fiddle_ e mandolino, ma un'ottava
più bassa. L'accordatura SOL-RE-LA-MI è stata diffusa principalmente da Barney
McKenna dei The Dubliners e da allora resta la più utilizzata nell'ambiente
folk irlandese e celtico. Nella versione a 19 tasti l'estensione è di tre
ottave e una terza maggiore; il _banjo plectrum_ , usualmente accordato DO-
SOL-SI-RE (oppure RE-SOL-SI-MI, come le prime quattro corde della chitarra in
ordine 4-3-2-1, la cosiddetta _accordatura Chicago_ ), ha un'estensione di tre
ottave. Entrambi si suonano con il plettro. L'estensione del bangio a cinque
corde in accordatura standard, due ottave ed una settima minore, è inferiore a
quella del bangio tenore; tuttavia questa limitazione viene ampiamente
compensata dalla versatilità della tecnica di arpeggio utilizzata sullo
strumento. Alcuni bangi sono anche ad 8 corde, raddoppiando la nota della
singola corda

Il bangio a quattro corde ha goduto di una grandissima popolarità nel jazz
degli anni venti e trenta del secolo scorso grazie alla sua sonorità che ne
consentiva una maggiore udibilità rispetto alla chitarra, la quale pure fu il
primo strumento usato a New Orleans. Fra i virtuosi di questo strumento si
ricordano Harry Reser per il _banjo_ tenore ed Eddie Peabody per il _banjo
plectrum_.

Oggi l'uso del bangio a quattro corde è confinato fra le formazioni
_Dixieland_ che ripropongono il jazz delle origini e ne sconta quindi la
relativamente scarsa diffusione. Un'importante eccezione è rappresentata dal
folk irlandese, genere musicale che vanta numerosi gruppi e solisti in
attività nonché appassionati ascoltatori in tutto il mondo. In quest'ambito il
_banjo_ tenore sovente monta un manico a scala ridotta, a 17 tasti,
caratteristica che consente di ridurre l'estensione dei 'balzi' che la mano
sinistra è costretta a compiere nell'esecuzione delle articolatissime melodie
e delle rapide ornamentazioni tipiche della musica celtica. L'accordatura
irlandese mantiene gli intervalli di quella del _banjo_ tenore statunitense,
ma è trasportata una quinta più in basso: SOL-RE-LA-MI, corrispondente a
quella della mandola tenore (e più in linea con l'appellativo di ' _banjo_
tenore'). Oltre alla tessitura più grave e alla frequente scelta del manico
corto, una particolarità del bangio tenore irlandese è data dal timbro
ricercato, per il quale molto influisce la scelta del plettro utilizzato, e
dall'uso delle triplette come _embellishment_. Benché il plettro sia il metodo
più utilizzato per suonare il _banjo_ tenore irlandese, alcuni musicisti
utilizzano il _thimble_ , un cilindretto di materiale sintetico indossato
sull'indice della mano destra ed impiegato «di taglio», il quale impartisce
allo strumento un suono più scuro e corposo rispetto al timbro acuto e
metallico abituale.

Il _banjo_ a cinque corde con risonatore, tipico della musica bluegrass, si
suona pizzicando le corde con tre plettri a ditale, uno in celluloide per il
pollice e due in alpacca per indice e medio della mano destra. Questi
particolari plettri da indossare ( _fingerpicks_ ), che non sono unghie
artificiali ma hanno la funzione di rivestire i polpastrelli delle dita,
enfatizzano l'attacco e la scorrevolezza sulla corda facilitando l'esecuzione
dei caratteristici schemi di arpeggio per suonare in maniera coordinata
melodia ed armonia.

Earl Scruggs negli anni della seconda guerra mondiale è stato l'iniziatore di
questa tecnica, che da lui ha preso il nome ( _Scruggs-picking_ o _Scruggs
style_ ). La tecnica si è poi evoluta grazie all'inventiva di altri grandi
bangioisti come, ad esempio, Bill Keith (perfezionatore del cosiddetto
_melodic style_ ), Don Reno ( _Reno style_ ) e Béla Fleck.

Il bangio a cinque corde possiede diverse accordature, sviluppatesi a partire
da usanze regionali: a causa delle origini esotiche lo strumento non ha una
sua storia nella liuteria classica, come per esempio il violino o la chitarra,
e gli stili esecutivi sono in continua evoluzione così come le tecniche
costruttive. La tradizione musicale delle montagne del sud degli Stati Uniti
ha distillato quattro o cinque grandi famiglie di accordature; se nel _banjo_
contemporaneo si è consolidato l'uso di un'accordatura standard (sol-RE-SOL-
SI-RE, in cui le corde suonate a vuoto formano un accordo di sol maggiore),
nella versione arcaica dello strumento le accordature d'uso comune che il
musicista è tenuto a conoscere sono diverse: quella in sol modale (sol-RE-SOL-
DO-RE), quella 'classica' in do (sol-DO-SOL-SI-RE tipica del periodo a cavallo
tra l'Ottocento ed il Novecento in cui lo strumento venne utilizzato per
eseguire brani di musica classica), in do (sol-DO-SOL-DO-RE, ottimizzata per
la tecnica _clawhammer_ ), in fa (fa-RE-SOL-DO-RE), in fa modale (fa-DO-FA-DO-
RE) ed in re (la-RE-FA#-LA-RE). Queste accordature, a ciascuna delle quali fa
ovviamente capo un differente schema di diteggiatura, usufruiscono a loro
volta di una nutrita serie di varianti e possono essere trasposte sulla
tastiera mediante l'uso di un capotasto mobile, permettendo così allo
strumento di eseguire musiche in ogni tonalità pur mantenendo diteggiatura e
fraseggi originari.

La famiglia dei bangi comprende anche diversi ibridi, cioè strumenti che
uniscono al timbro ottenuto dalla cassa armonica del _banjo_ l'accordatura e
la tecnica esecutiva di altri cordofoni dai quali derivano il manico: il
banjo-ukulele (quattro corde in nylon accordate LA-RE-FA#-SI), il bangio-
mandolino (quattro corde doppie accordate SOL-RE-LA-MI), il bangio-chitarra
(sei corde accordate MI-LA-RE-SOL-SI-MI, ma ne esiste una realizzazione a
dodici corde), il _banjo-cavaquinho_ (quattro corde accordate RE-SOL-SI-RE) ed
il bangio-basso, dalla cassa di maggiori dimensioni con manico in proporzione,
generalmente accordato MI-LA-RE-SOL.

Nel bangio-chitarra lo strumento può essere indifferentemente suonato a
plettro o con le dita. Questo tipo di _banjo_ è nato dalla necessità di avere
maggiore volume di suono rispetto alla chitarra e fu molto usato a New Orleans
(Bud Scott e Johnny St. Cyr) ed anche per il blues ("Papa" Charlie Jackson).

Altri progetti

