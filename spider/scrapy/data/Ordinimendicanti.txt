Gli **ordini mendicanti** , sorti tra il XII ed il XIII secolo in seno alla
Chiesa cattolica, sono quegli ordini religiosi ai quali la regola primitiva
imponeva l'emissione di un voto di povertà che implicava la rinuncia ad ogni
proprietà non solo per gli individui, ma anche per i conventi, e che traevano
sostentamento unicamente dalla raccolta delle elemosine (questua).

Occasione storica della fondazione dei primi ordini mendicanti (l' _Ordo
Praedicatorum_ di Domenico di Guzmán, l' _Ordo Minorum_ di Francesco d'Assisi)
fu la grave situazione creatasi in seno alla Chiesa in seguito alla massiccia
penetrazione fra i ceti più umili (soprattutto in Italia e nella Francia
meridionale) della propaganda pauperistica dei catari e dei valdesi.

Francesco, Domenico e i loro seguaci rappresentarono la risposta della Chiesa
ad alcune legittime esigenze fatte valere da quelle confessioni: perseverando
all'interno della Chiesa, cercarono di realizzare l'ideale evangelico
dell'imitazione di Cristo in una vita semplice, fatta di povertà e penitenza,
predicazione e opere di carità:[1] provvedevano al loro sostentamento
unicamente tramite la raccolta di offerte e il lavoro (insegnamento, cura
d'anime).[2] Questa scelta venne fatta in netta contrapposizione con
l'evidente ricchezza del clero secolare, non legato da alcun voto di povertà,
e dei monaci del tempo, tenuti alla povertà individuale ma non a quella
collettiva, la cui predicazione era ritenuta meno efficace nella difesa del
Vangelo.

Nacque negli stessi anni (fine XII secolo) anche l'ordine trinitario di
Giovanni de Matha, che, facendo proprio un analogo desiderio di povertà,
s'impegnava a liberare, in modo non violento, gli schiavi, in particolare i
cristiani fatti prigionieri dai musulmani del Nordafrica.

Francescani e Domenicani, fortemente sostenuti dai papi Innocenzo III e Onorio
III, con il loro rigore e la loro assoluta povertà, diedero all'ortodossia
cattolica un contributo decisivo per combattere ad armi pari la predicazione
ereticale e ricondurre in seno alla Chiesa il movimento pauperistico.[2]

Nel corso degli anni successivi gli ordini mendicanti si diffusero soprattutto
nelle zone urbane, che proprio in quel periodo stavano conoscendo una notevole
espansione:[2] furono accolti favorevolmente dalla popolazione sia per il loro
rigore che per il fatto di non pretendere decime e tributi.[2]

Fondamentale fu il loro contributo allo sviluppo del pensiero teologico e
filosofico del Medioevo latino: le grandi menti che elaborarono l'alta
Scolastica provenivano proprio da questi ordini (Alberto Magno e Tommaso
d'Aquino erano domenicani, francescani erano invece Bonaventura da Bagnorea e
Giovanni Duns Scoto). Ben presto i frati si dedicarono all'insegnamento e alla
direzione spirituale: furono consiglieri di re e principi, pratica prima
spesso affidata ai monaci benedettini.[3]

La caratteristica generale degli ordini mendicanti, in origine, era la totale
mancanza di proprietà sia individuale che collettiva da parte dei frati, i
quali gestiscono totalmente in comune i beni presenti nel convento. In tali
ordini esisteva la figura del questuante, un frate addetto a girare per città
e campagne per sollecitare il versamento della questua, ossia di una donazione
volontaria atta al sostentamento del convento.

L'obbligo alla povertà e la pratica della raccolta delle elemosine (ormai
quasi totalmente abbandonata) vennero progressivamente limitate: nel 1475 papa
Sisto IV abolì la mendicità come forma di reddito e il concilio di Trento, pur
mantenendo il divieto all'acquisizione di benefici ecclesiastici, permise agli
ordini mendicanti di possedere, collettivamente, delle rendite.

Un'altra essenziale differenza dagli ordini monastici e da quelli di canonici
regolari era nella loro organizzazione giuridica: i frati non sono legati a
vita a un singolo convento, ma possono essere trasferiti in base alle esigenze
di cura d'anime; le loro comunità non costituiscono entità autonome, ma sono
federate in province e sottoposte a un capo supremo ( _Maestro generale_ per i
domenicani, _Ministro generale_ per i francescani) la cui giurisdizione si
estende su tutti i membri dell'ordine; tutti i superiori (sia dei singoli
conventi, che quelli provinciali e i generali) sono eletti direttamente dai
membri dell'ordine e il loro mandato era a termine.[1]

Data la temporanea impossibilità, stabilita dal Concilio Lateranense IV, di
far sorgere nuove regole, i frati adottarono la regola benedettina (di
Benedetto da Norcia) o quella agostiniana (di Agostino), eccetto i frati
minori, perché Francesco d'Assisi volle e ottenne da Onorio III una regola
propria.

Nel corso del XIII secolo si trasformarono in ordini mendicanti anche ordini
contemplativi più antichi, come gli Eremitani di Sant'Agostino ed i
Carmelitani.[2] Contemporaneamente nacquero anche altri ordini

Tra gli ordini più recenti troviamo i Fate Bene Fratelli, nati in Spagna nel
XVI secolo, i Fratelli di Betlemme, sorti in Guatemala nel 1658, gli
Scalzetti, nati nella seconda metà del XVIII secolo.[4]

Sono di seguito riportati gli ordini mendicanti ancora attivi, elencati in
ordine storico giuridico di precedenza:

Tra gli ordini mendicanti soppressi o estinti:

La legge canonica ha sempre obbligato le religiose (monache) ai voti solenni e
alla clausura: pertanto, pur essendo sorte immediatamente delle comunità
femminili che corrispondevano allo stesso carisma degli ordini mendicanti
(Clarisse, Domenicane), era loro proibito l'apostolato attivo che
caratterizzava la vita dei frati (le monache avevano quindi il dovere di
sostenere la missione dei religiosi con la preghiera e la penitenza).

Alle donne che intendevano rimanere nel secolo era consentito legarsi tramite
voti semplici ai terz'ordini (detti _della penitenza_ ), facendo propri i
valori di vita dei frati, praticando la povertà e la castità ma continuando a
vivere nelle proprie abitazioni: tra le più illustri rappresentanti del
terz'ordine francescano vanno ricordate Elisabetta d'Ungheria e Margherita da
Cortona; mentre Caterina da Siena è la più celebre terziaria domenicana.

La formazione di comunità di terziarie diede vita, a partire dal XVI secolo, a
numerosissime congregazioni di suore dedite all'insegnamento, all'assistenza
agli ammalati o alle missioni. Tra le maggiori: le Domenicane della
Presentazione, le Francescane degli Infermi, le Mercedarie della Carità, le
Francescane Missionarie di Maria, le Elisabettine e le Agostiniane
Missionarie.

Altri progetti

