**Michele Posa** (Lecco, 17 ottobre 1976) è un giornalista, telecronista
sportivo e youtuber italiano che lavora per le emittenti _Sky Sport_ e
_Cielo_.

Diplomato perito capotecnico con specializzazione in elettronica industriale,
Michele Posa ha iniziato la sua carriera da giornalista nel 1994, all'età di
18 anni, nella redazione della _Gazzetta di Lecco e Provincia_ e come
collaboratore saltuario dell'emittente _TeleUnica_.

Nell'estate del 2000 ha partecipato ad alcuni provini per entrare a far parte
della redazione sportiva di _Stream_; nel mese di settembre è stato assunto
dall'emittente milanese ed è divenuto, insieme a Luca Franchini, il
telecronista italiano dei programmi televisivi della World Championship
Wrestling (WCW), per poi passare a quelli dell'allora World Wrestling
Federation (WWF) nel corso del 2001. Nel 2003 i due sono confluiti nella
redazione di _Sky Sport_ , che aveva da poco acquisito i diritti di _Stream_.

Il 16 aprile 2007, in occasione della messa in onda della prima puntata di
_Raw_ sul suolo italico (Mediolanum Forum di Milano), Posa e Franchini hanno
svolto il commento dello show a bordo ring, affiancando la storica coppia
statunitense composta da Jerry "The King" Lawler e Jim Ross. La stessa cosa si
è ripetuta il 29 marzo 2015, in occasione di WrestleMania 31 al Levi's Stadium
di Santa Clara.

Inoltre Posa, ha un canale YouTube dove affronta tematiche riguardanti il
Wrestling.

