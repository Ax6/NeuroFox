**François Ozon** (Parigi, 15 novembre 1967) è un regista e sceneggiatore
francese.

Apertamente gay,[1][2] i suoi film sono spesso caratterizzati da persone e
storie LGBT, oltre a un forte spirito satirico e un'ampia analisi della
sessualità umana.

Nato e cresciuto a Parigi, figlio di René Ozon, professore di biologia, e
Anne-Marie Ozon, insegnante, ha un fratello, Guillaume, e una sorella di nome
Julie. Da giovane inizia a lavorare come modello,[3] ma ben presto si
appassiona alla settima arte, si laurea in storia del cinema nel 1993 alla
scuola di cinema La Fémis, in quegli anni inizia a realizzare un elevato
numero di cortometraggi, fino al 1998, quando debutta con il suo primo
lungometraggio. _Sitcom - La famiglia è simpatica_ , film da toni grotteschi,
lo pone all'attenzione come uno dei più interessanti tra i nuovi autori del
cinema francese. La sua fama si consolida grazie a pellicole come _Amanti
criminali_ e _Gocce d'acqua su pietre roventi_ , quest'ultima basata su
un'opera scritta da Rainer Werner Fassbinder dal titolo _Tropfen auf heisse
Steine_.

Nel 2000 dirige _Sotto la sabbia_ , primo film della cosiddetta _Trilogia del
Lutto_ , che continua nel 2005 con la pellicola _Il tempo che resta_ e si
conclude nel 2009 con _Il rifugio_. Ma il successo internazionale arriva nel
2002 con _8 donne e un mistero_ , dove raduna diverse generazioni di attrici
francesi, tra cui Catherine Deneuve, Fanny Ardant, Isabelle Huppert,
Emmanuelle Béart, Virginie Ledoyen, e grazie ad un miscela di diversi generi,
che vanno dalla commedia, passando al giallo e al musical, fino al melodramma,
Ozon confeziona uno dei suoi film più noti al grande pubblico.

Nel 2007 dirige _Angel - La vita, il romanzo_ , prima produzione girata in
lingua inglese, pellicola dalle ambientazione ottocentesche in cui affida il
ruolo da protagonista all'attrice britannica Romola Garai. Nel 2009, invece,
dirige la fiaba _Ricky - Una storia d'amore e libertà_ , presentato alla 59ª
edizione del Festival di Berlino. Nel 2010 torna a dirigere Catherine Deneuve
in _Potiche - La bella statuina_ con Gérard Depardieu e Fabrice Luchini: il
film, candidato al Premio Magritte, viene presentato alla 67ª Mostra
internazionale d'arte cinematografica di Venezia.

Altri progetti

