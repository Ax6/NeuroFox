Il _**civraxu**_ (talvolta erroneamente scritto come _civraxiu_ ) è un pane
sardo tipico di Sanluri, centro abitato del Medio Campidano. Pane di grossa
pezzatura, dalla crosta di colore bruno dorato e dalla pasta ben lievitata.
Consumato quotidianamente durante il lavoro nei campi, è stato a lungo
considerato la base dell'alimentazione dei contadini. Gli ingredienti
tradizionali sono: la semola di grano duro, la farina di grano duro, il sale,
l'acqua ed il lievito naturale – in sardo _su fromentu_ – che andava rinnovato
quotidianamente. Dopo la prima lievitazione e la pezzatura a mano della pasta,
il _civraxu_ viene posto, per una seconda lievitazione, dentro cestini
rivestiti di teli di lino o cotone che ne assorbono l'umidità e, di
conseguenza, conferiscono il tipico colore alla crosta durante la cottura. Il
_civraxu_ è un pane nutriente, gustoso e durevole.

Il nome _civraxu_ , che proviene dal latino _cibàrius_ , ossia cibo per
eccellenza, è conosciuto anche come _civàrgiu_ o _civàrxu_.

Pane di semola di grano duro, caratteristico profumo, peso non inferiore a 2
kg, base circolare, presenta una crosta croccante e la mollica morbida. Grazie
alla sua preparazione e agli ingredienti rimane buono e morbido per lungo
tempo. In passato veniva preparato una volta alla settimana.

La sera prima si lavora la semola, circa un 40% dell'intero impasto, insieme
al semolato, circa un 10% dell'intero impasto, per circa 15/20 minuti con
un'impastatrice altrimenti circa 40 minuti se lavorato a mano, ottenendo così
una pasta elastica e liscia. Per impastare semola e semolato utilizzate solo
una piccola parte dell'intera quantità d'acqua che servirà per il totale
impasto. Avvolgere l'impasto con della pellicola trasparente affinché su
quest'ultimo non si formi quel leggero strato di crosta dovuto al contatto con
l'aria. Se l'impasto risulta essere troppo morbido si rischia che la pellicola
trasparente si amalgami all'intero impasto risultando difficile o quasi
impossibile separare i due, dunque assicurarsi di utilizzare una quantità di
acqua inferiore e di recuperarla in seguito con l'intero impasto di semola e
semolato. Tenete conto che, il giorno dopo, l'impasto di semola avrà una
consistenza molto inferiore di quando l'avete lasciato riposare.

La mattina successiva si lavora il restante 50% di semolato che va aggiunto al
precedente impasto di semola e semolato ed al lievito madre. Il lievito madre
è dato dalla fermentazione di un pezzo di pasta ( _su framentu_ ), ricavato da
un precedente impasto (il lievito, affinché continui a fermentare, viene
lasciato riposare coperto interamente dalla farina dentro un contenitore se
riutilizzato entro la settimana oppure può essere conservato in congelatore,
dopo averlo fatto riposare almeno un giorno intero nel contenitore coperto
dalla farina, per garantirne la durata nel tempo) che lavoreremo con del
semolato. La quantità di semolato che ci servirà per lavorare _su framentu_
sarà uguale al 10% dell'intero impasto. Ad esempio: se intendiamo fare 10 kg
di pane impasteremo 4 kg di semola insieme ad 1 kg di semolato, lo
aggiungeremo ai 5 kg di semolato del giorno dopo ed infine lo uniremo ad 1 kg
di lievito preparato il giorno prima), e lasciato riposare ben coperto per
diverse ore che variano a seconda della temperatura esterna.

Lavorare il tutto nei contenitori in terracotta detti _sciveddas_. Una volta
impastato il tutto è bene lasciarlo lievitare minimo due ore all'interno dello
stesso contenitore di terracotta che manterrà così l'impasto caldo, coprendolo
con dei teli lavati a mano con del sapone di Marsiglia. Il pane è un alimento
delicato che, durante la lavorazione, assorbe qualsiasi tipo di odore o
profumo, anche dei detersivi. Dopodiché si fanno le forme, lasciando lievitare
anch'esse minimo un'ora all'interno di canestri, recipienti di giunco o
materiali simili (parinedda) sempre coperte con i teli.

Il pane è pronto per essere infornato.

