I **Jethro Tull** sono un gruppo rock progressivo, originario di Blackpool in
Inghilterra, fondato nel 1967 dallo scozzese Ian Anderson (flauto traverso e
polistrumentista). La formazione prende il nome dal pioniere della moderna
agricoltura, l'agronomo Jethro Tull (1674-1741).

La loro musica è contraddistinta dalla presenza dominante del flauto traverso,
suonato dal virtuoso leader Ian Anderson. Dopo un esordio all'insegna del
richiamo al blues, i Jethro Tull hanno attraversato la storia del rock,
sperimentando vari generi: dal folk rock all'hard rock, dal progressive rock
alla musica classica.[1][2] Hanno venduto più di 60 milioni di album in tutto
il mondo[3].

Nell’aprile 2014 Anderson aveva dichiarato che i Jethro Tull come band non
esistevano più e che era sua intenzione abbandonarne il nome per continuare la
propria carriera solista.[4] Tuttavia, nel settembre 2017, Ian Anderson ha
annunciato il ritorno del gruppo sulle scene, per celebrare il cinquantesimo
anno di attività nel 2018, con un tour e un nuovo album.[5]

Inizialmente la band, capitanata sia da Ian Anderson che dal chitarrista Mick
Abrahams, era sostanzialmente orientata verso il blues. Dopo essersi esibiti
in alcuni club londinesi con svariati nomi, decisero di adottare "Jethro Tull"
in riferimento all'omonimo agronomo britannico vissuto nel diciottesimo
secolo. Tuttavia il loro singolo di debutto _Sunshine Day_ venne erroneamente
distribuito a nome "Jethro Toe".[6]

Il loro primo album, _This Was_ (1968), mise in fila una serie di brani rock-
blues tra cui spicca _Song for Jeffrey_ in quanto, molto probabilmente, la più
vicina allo stile che la band avrebbe preso negli anni successivi.

Nel gruppo si aprì subito una discussione sulla direzione da prendere:
prevalse Ian Anderson e Mick Abrahams uscì dalla formazione andando a fondare
i Blodwyn Pig con cui continuò la propria strada nel British blues[7].  
I Jethro Tull, da qui in poi, si incamminarono lungo un percorso che flirta
contemporaneamente con quattro stilemi che, con equilibri diversi nelle varie
fasi della loro lunga vita, si possono individuare nella musica folk, nella
musica jazz, nella musica classica, e ancora il blues, che resta comunque
negli ingredienti della loro produzione. In quel periodo militò nella
formazione per un breve periodo anche Tony Iommi, chitarrista dei Black
Sabbath, prima dell'arrivo del futuro compagno di lungo tempo dei Jethro Tull,
il chitarrista Martin Lancelot Barre[8].

_Stand Up_ (1969) è il primo vero successo della formazione. Passò alla storia
soprattutto per la rivisitazione di una _Bourée_ di J.S. Bach (dalla Suite per
liuto nº 1 BWV 996). Ma nel disco si ritrovavano anche brani che ripresero le
altre matrici blues ( _A New Day Yesterday_ ), folk ( _Jeffrey Goes to
Leicester Square_ ), e le ballate _We Used to Know_ , ripresa nella
progressione armonica anni dopo dagli Eagles per _Hotel California_ , e
_Reasons for Waiting_.

Ma la chiave del successo fu principalmente nel suono del flauto e nella
personalità di Ian Anderson.  
L'ingresso a pieno titolo del flauto nel rock è appunto merito soprattutto dei
Jethro Tull, anche se è da ricordare qualche sprazzo dei Focus e di altri
gruppi dell'epoca, fra cui i Moody Blues e i Genesis.  
Nei concerti dal vivo il flauto di Anderson, oltre che strumento musicale,
divenne una vera appendice del corpo del leader.

A un anno di distanza da _Stand Up_ venne pubblicato _Benefit_ (1970); l'album
è incentrato sul rapporto fra Ian Anderson e la famiglia e specialmente con la
sua prima moglie Jennie Franks. Il blues venne progressivamente abbandonato in
favore di sonorità sempre più tendenti al folk, al jazz e al rock.  
All'indomani dell'uscita di _Benefit_ i Jethro Tull andarono incontro a un
allargamento della formazione con l'ingresso di John Evan alle tastiere,
strumento che apportò un decisivo impulso verso sonorità classiche.  
La notorietà consolidata, l'esperienza e la bravura tecnica dei componenti
consentirono ai Jethro Tull di sperimentare forme musicali dilatate spesso in
forma di improvvisazioni a cavallo del jazz e della classica.  
Nell'agosto del 1970 parteciparono al festival dell'Isola di Wight, esibizione
da cui è poi stato tratto il live _Nothing Is Easy: Live at the Isle of Wight
1970_. Al termine della serie di concerti legati al tour di _Benefit_ il
bassista Glenn Cornick venne sostituito nel gruppo da Jeffrey Hammond,
compagno di scuola di Anderson ed Evan e già presente nella _John Evans Band_.

Avendo un po' deluso le attese con il precedente _Benefit_ , l'uscita di
_Aqualung_ colse quasi di sorpresa pubblico e critica nel 1971.

L'album colpì il pubblico grazie alla celebre copertina raffigurante un
barbone, molto somigliante al leader del gruppo Ian Anderson. L'immagine
impressiona soprattutto per la crudezza dell'espressione e dello sguardo del
volto di _Aqualung_ , cui fa da contraltare un manifesto che reclamizza
eleganti e dispendiose vacanze natalizie.

Pare che il titolo dell'album derivi dal rantolo roco del barbone simile –
secondo Anderson – al rumore di un respiratore artificiale (l' _Aqualung_ ne è
un modello particolare).[9]

Le liriche raccontarono in maniera aspra la vita di Aqualung, fallimentare a
scuola come nelle relazioni interpersonali. Unico suo interlocutore possibile
restò Dio al quale in punto di morte – in un ultimo rantolo rabbioso –
Aqualung dedicò solo parole sprezzanti.

_Aqualung_ e _Locomotive Breath_ sono i brani che diventeranno dei classici
del gruppo insieme a _My God_ ;[2] quest'ultimo contiene un accordo dissonante
molto efficace, e che sarebbe rimasta, anche dopo decenni, una delle canzoni
più apprezzate del gruppo. Nel disco tornarono atmosfere blues e fortemente
rock ad alternarsi con episodi acustici delicati. Inoltre, i testi, che
composero un vero e proprio concept (nonostante Anderson stesso neghi questa
caratteristica), furono una critica corrosiva alla società e alle istituzioni
e diedero un ulteriore contributo a fare di _Aqualung_ il disco più famoso dei
Jethro Tull.

I Jethro Tull avevano raggiunto un alto indice di popolarità. Con il
successivo _Thick as a Brick_ (1972) ritentarono la carta del concept album.
Qui addirittura tutta la musica è unita in una sola grande suite, separata
solo dal necessario cambio di facciata del disco.

_Thick as a Brick_ è generalmente considerato il primo album strettamente
_progressive_ dei Jethro Tull pur mantenendo, secondo lo stile del gruppo,
forti connotazioni rock, blues e folk. La struttura delle tracce è inedita: il
disco presentò un unico brano suddiviso in due parti (senza una reale
soluzione di continuità) solo per le esigenze tecniche del vinile (e
successivamente riunificato nell'edizione in CD). Lo stesso schema sarebbe
stato adottato successivamente dai Jethro Tull per l'album _A Passion Play_.
Il batterista Barriemore Barlow fece il suo ingresso nella formazione in
sostituzione dell'uscente Clive Bunker, partecipando alla registrazione di
_Thick As a Brick_ ed al successivo tour promozionale.

I testi furono inizialmente presentati come opera di un bambino prodigio, il
poeta Gerald Bostock, il quale è però in realtà un'invenzione dello stesso
Anderson. Nell'edizione originale, la copertina fu caratterizzata da un
_packaging_ decisamente insolito: il fronte era un intero quotidiano ripiegato
e sfogliabile, il _St. Cleve Chronicle_ del 7 gennaio 1972. In prima pagina la
notizia della premiazione di Gerald Bostock, poeta di solo otto anni
soprannominato ironicamente il _Little Milton_ e, all'interno, i testi
dell'opera, confusi tra altri articoli.

Pare che l'idea di realizzare un concept album sia venuta a Ian Anderson in
reazione ai critici che avevano etichettato come tale il precedente album del
gruppo, _Aqualung_.[ _senza fonte_ ] Con _Thick as a Brick_ Anderson volle
prendere ironicamente le distanze dalla "moda" stessa dei concept album tipica
del rock progressivo, portando l'idea al suo eccesso (un singolo, monolitico
brano). I testi presentavano numerosi elementi di sarcasmo e di umorismo.

_Thick as a Brick_ venne generalmente considerato uno dei momenti più alti
della carriera dei Jethro Tull e un perfetto esempio del particolarissimo
approccio del gruppo al rock progressivo. Una versione ridotta di questa
lunghissima suite costituì uno degli appuntamenti fissi delle esibizioni dal
vivo del gruppo (celebre in particolare la versione _live_ sul doppio
_Bursting Out_ ).

Della capacità strumentale e improvvisativa si ascolta riprova nella facciata
live contenuta nel doppio (greatest hits con inediti) _Living in the Past_
(1972), celebrazione antologica, di grande successo tra i fan, del primo
periodo del gruppo. Nel disco sono contenuti infatti molti pezzi inediti
composti negli anni precedenti, molti dei quali saranno poi inclusi nelle
riedizioni degli album come bonus track.

Dopo _Thick as a Brick_ iniziò un periodo nero per i Jethro Tull. Il
successivo _A Passion Play_ (1973) venne accolto malissimo. L'opera si
incentrava attorno alla storia di un certo _Ronnie Pilgrim_ il quale, dopo
morto, sperimenta il giudizio e l'aldilà, visitando paradiso e inferno, per
poi rinascere. La storia nasconde in realtà una miriade di allegorie e
allusioni che fanno di _A Passion Play_ (in italiano _Mistero Sacro_ ) il
disco, sia dal punto di vista musicale che concettuale, più complesso nella
storia della formazione. L'album divise pubblico e critica: gli ammiratori
della formazione lo ritennero un prodotto di livello altissimo, i critici ne
misero in risalto il carattere ambizioso e monotono.[2] Ciononostante, negli
Stati Uniti le classifiche di _Billboard_ lo videro raggiungere il primo
posto[10].

Non fu un enorme successo nemmeno _War Child_ (1974); inizialmente accolto
positivamente dalla critica, fu poi accantonato dai più e tuttora è
considerato, nonostante l'ottima qualità dei brani, un album inferiore
rispetto ai classici. Nel progetto iniziale _War Child_ doveva essere un
doppio album come colonna sonora di un film, una commedia nera metafisica su
di una ragazza che nell'aldilà incontrava personaggi come Dio, San Pietro e
Lucifero.

Il disco, ridotto a un singolo album con dieci tracce, mostrò un certo
allontanamento dai canoni del rock progressivo (e del rock in generale), a
favore di una più forte commistione con la musica folk e popolare; vi fu in
particolare la rilevanza acquisita dallo strumento della fisarmonica e i
riferimenti alla musica da ballo.

I Jethro Tull ebbero migliori esiti con il successivo _Minstrel in the
Gallery_ che ricevette delle recensioni prevalentemente positive. Dopo _War
Child_ , _Minstrel in the Gallery_ confermò la scelta musicale dei Jethro Tull
consistente nell'inserimento di elementi d'orchestra quali fiati e viole nella
costruzione del sound di sfondo di ogni singolo brano. A seguito di _Minstrel
in the Gallery_ , il bassista Jeffrey Hammond abbandonò il gruppo (sostituito
da John Glascock, proveniente dai Carmen) per dedicarsi alla pittura, attività
che svolgeva prima del coinvolgimento musicale.

_Too Old to Rock 'n' Roll: Too Young to Die!_ fu un vero e proprio epitaffio;
la storia di Ray Lomas, narrata nel bel fumetto della reinterpretazione e nei
testi dell'album, propose una visione nostalgica e solo marginalmente
ottimistica della vita di una generazione invecchiata fra musica e
motociclette e ormai «troppo vecchia per il R&R ma troppo giovane per morire».
L'album, noto anche semplicemente come _Too Old to Rock 'n' Roll_ , partiva da
un progetto molto ambizioso: così come _War Child_ , era stato pensato come
colonna sonora per un film mai realizzato o per un musical teatrale. Con
questo obiettivo iniziale, Ian Anderson insieme a David Palmer cominciò nel
1975a scrivere le canzoni che poi divennero i brani di _Too Old to Rock 'n'
Roll: Too Young to Die!_.

_Songs from the Wood_ (1977), apprezzato da critica e pubblico, fu un album
semplice ma pieno di ottimi brani, diretti e non involuti in pretenziosi
concetti inaccessibili ai più. Sgombrato il campo dalle pretese di grandeur,
tornato con i piedi per terra, Ian Anderson scoprì che vi erano belle canzoni
da suonare e i Jethro Tull ripresero il loro cammino. Lontana dalla giovinezza
di _Stand Up_ , la formazione ormai non aveva nulla da chiedere o pretendere
in termini di sperimentazione o improvvisazione.

_Heavy Horses_ fu l'undicesimo album in studio dei Jethro Tull. Le canzoni
scritte da Ian Anderson toccarono la tematica della diminuzione progressiva
del lavoro dei cavalli nei campi, sostituiti da trattori e macchine
meccaniche. Seguì la linea acustica di _Songs from the Wood_ , anche se non
mancano i riff di chitarra elettrica di _Martin Barre_ come ad esempio in _No
Lullaby_. La title track _Heavy Horses_ è tra i brani di maggior successo di
sempre dei Jethro Tull e venne riproposta in maniera frequente nei concerti
degli anni a venire. _Bursting Out_ fu il primo _live_ del gruppo. Venne
pubblicato nel 1978, a dieci anni di distanza dal loro esordio discografico
_This Was_. Le tracce vennero registrate in occasione del tour europeo di
_Heavy Horses_ fra il maggio e il giugno del 1978. Il gruppo si presentò con
la formazione classica del 1978, con gli storici Ian Anderson e Martin Barre,
John Evan e David Palmer alle tastiere, John Glascock al basso e Barriemore
Barlow alla batteria.

Dello stesso periodo restò celebre un'esibizione al Madison Square Garden di
New York, prima diretta televisiva transoceanica in assoluto, successivamente
(più di trent'anni dopo nel 2009) pubblicata nell'album _Live at Madison
Square Garden 1978_.

_Stormwatch_ formò con _Songs from the Wood_ e _Heavy Horses_ la cosiddetta
trilogia folk del gruppo.

In _Stormwatch_ il tema predominante fu il rapporto fra uomo e natura, visto
con un certo pessimismo. In particolare venne condannato il comportamento
dell'uomo interessato soltanto alla crescita economica anche a discapito
dell'ambiente, senza pensare alle conseguenze negative che questo avrebbe
sulla stessa umanità. E il titolo dell'album derivò proprio da quest'idea:
sulla copertina è visibile Ian Anderson con un binocolo mentre "guarda"
(watch) una "tempesta" (storm) in arrivo. Questa tempesta rappresenta
ovviamente il risultato del disinteresse dell'uomo nei confronti della natura.

La registrazione del disco fu segnata da un'atmosfera cupa, dovuta ai problemi
di cuore del bassista John Glascock. Glascock morì il 17 novembre 1979 mentre
il gruppo si trovava a San Diego per un concerto. Dal vivo il ruolo di
bassista venne affidato a Tony Williams prima, e successivamente a Dave Pegg,
futuro bassista del gruppo.

_Stormwatch_ segnò la fine di un'epoca a causa della morte di Glascock e per
l'abbandono contemporaneo dal gruppo del tastierista John Evan, del batterista
Barriemore Barlow e dell'arrangiatore orchestrale e tastierista David Palmer,
storici membri dei Jethro Tull per tutti gli anni settanta.

Gli anni ottanta si aprirono all'insegna dell'elettronica. Dopo la morte di
Glascock e l'abbandono di John Evan, Barriemore Barlow e David Palmer, nel
1980 la Chrysalis chiese a Ian Anderson di realizzare un album solista
contenente alcune delle canzoni acustiche registrate durante gli anni
precedenti. Tuttavia Anderson pensò che sarebbe stato più opportuno comporne
di nuove. Fu così che iniziò il lavoro servendosi di Martin Barre alla
chitarra e Dave Pegg (Peggy per gli amici) al basso. L'idea di Anderson era
però un album basato essenzialmente sul suono delle tastiere e dei
sintetizzatori, tipico di quegli anni, tuttavia decisamente rivoluzionario per
quanto riguarda il classico "suono Jethro". Fu così che decise di contattare
Eddie Jobson, ex Roxy Music e Frank Zappa, il quale portò con sé l'amico
batterista Mark Craney. Una volta finite le registrazioni la casa discografica
scelse, al contrario di Anderson, di chiamare _A_ il nuovo album dei Jethro
Tull.

Nel 1981 venne pubblicato il primo video della band, dal titolo _Slipstream_.
Fu un'opera alquanto originale, che presentò alcuni pezzi storici della band,
come _Sweet Dream_ e _Too Old to Rock 'n' Roll: Too Young to Die!_ sotto forma
di video musicale, e brani dal vivo registrati durante il tour di _A_ con Ian
Anderson, Martin Barre, Dave Pegg, Eddie Jobson e Mark Craney.

Significativo esempio di fusione tra musica rock, elettronica, folk e hard fu
l'album _The Broadsword and the Beast_ (1982), anche conosciuto semplicemente
come _Broadsword_ , che vide l'innesto del talentuoso Peter-John Vettese alle
tastiere e di Gerry Conway alla batteria. _Broadsword_ fu un misto di sound
elettronico e strumenti acustici, punto d'incrocio tra i sintetizzatori
dominanti nella musica degli anni ottanta e lo stile folk che i Jethro Tull
avevano seguito nella decade precedente.

Il tour di _Broadsword and the Beast_ fu l'ultimo portato in scena con grande
teatralità da parte del gruppo. Il set, completamente arredato per sembrare
una nave da pirati, venne successivamente considerato da Ian Anderson alquanto
sciocco, come da lui stesso espresso nel 2005 nelle note della edizione
rimasterizzata del CD.

Nel 1983 Ian Anderson pubblicò un album solista dal titolo _Walk Into Light_ ,
dove si avvalse della presenza di Peter-John Vettese. I fan si aspettavano un
disco prevalentemente acustico ma queste attese furono deluse, trattandosi di
un prodotto letteralmente dominato dall'elettronica, con l'uso di tastiere,
sintetizzatori, sequencer, campionatori e la drum machine.

Quando nel 1984 uscì _Under Wraps_ , critica e pubblico si trovarono davanti
un album fortemente dominato dai sintetizzatori e dalle programmazioni
elettroniche di Peter Vettese (tra l'altro coautore delle musiche, insieme a
Martin Barre e, ovviamente, Ian Anderson), le cui principali caratteristiche
furono la totale assenza di un batterista (sostituito completamente dalla drum
machine) e lo scarso utilizzo del flauto traverso e della chitarra folk,
strumenti simbolo di tutta la produzione del gruppo sino ad allora. Tutte
queste particolarità lo differenziarono completamente dai lavori precedenti e
lo resero, senza dubbio, l'album dal sound meno _Jethro_ del complesso. La
carenza di un batterista fu successivamente colmata, durante il tour di _Under
Wraps_ , con l'ingresso nella formazione dello statunitense Doane Perry.

_Under Wraps_ si rivelò il disco più difficile in assoluto da riprodurre dal
vivo, sia dal punto di vista strumentale che soprattutto da quello vocale.
Infatti in quel periodo Anderson cominciò a soffrire di diverse malattie alla
gola (già negli anni precedenti la voce dell'artista aveva subito un calo
anche se leggero) e alle corde vocali, dovute probabilmente a un uso
sconsiderato della propria voce essendo egli un cantante _fai-da-te_ che non
aveva mai studiato particolari tecniche di canto o di modulazione della voce.
Arrivò anche a subire un'operazione alle corde vocali ma questo non migliorò
la situazione. Da quell'anno la sua voce ebbe dei progressivi peggioramenti,
divenendo sempre più limitata, fatto riscontrabile nei successivi dischi e
durante le successive esibizioni _live_. Tutto ciò lo costrinse a un periodo
di riposo forzato, interrotto solo in occasione di un concerto celebrativo per
il trecentesimo anniversario della nascita di Johann Sebastian Bach, autore,
fra l'altro, della _Bourée_ divenuta un cavallo di battaglia del gruppo.

Unico lavoro di questo periodo fu _A Classic Case_ , disco completamente
strumentale composto da vecchie canzoni del gruppo con arrangiamenti
orchestrali eseguiti dalla London Symphony Orchestra diretta da David Palmer.

Nel 1987 i Jethro Tull pubblicarono _Crest of a Knave_ , considerato in un
certo senso l'album della rinascita del gruppo.

In effetti, i primi anni ottanta segnarono una sorta di declino e, in seguito
ad _Under Wraps_ , sembrava che la band dovesse sciogliersi. Ma dopo tre anni
dall'uscita del precedente album, Ian Anderson, che in seguito all'abbandono
di Peter-John Vettese ricoprì anche il ruolo di tastierista, riuscì a sfornare
finalmente un nuovo disco che mise d'accordo i fan, cosa che non succedeva da
ormai una decina d'anni circa.

_Crest of a Knave_ non fu un album caratterizzato dall'elettronica come lo
erano i precedenti. Tornarono infatti prepotentemente il flauto traverso e i
riff di chitarra elettrica. Durante i concerti dal vivo, come avvenne per i
brani di _Aqualung_ e _Thick as a Brick_ , canzoni come _Farm on the Freeway_
e _Budapest_ divennero, da questo momento in poi, appuntamenti classici fissi.

Il risultato fu un successo tanto da restituire fama e lustro alla formazione.
Il disco vinse il Grammy Award per il miglior prodotto heavy metal dell'anno,
nel 1989. Questo evento creò una certa confusione dal momento che nessuno
considerava, a ragione, i Jethro Tull come un gruppo heavy metal, tanto che la
Chrysalis consigliò alla band di non presentarsi nemmeno alla consegna dei
premi, dato che gli altri concorrenti in corsa per il premio erano i molto più
quotati Metallica, Jane's Addiction e AC/DC.

I Jethro Tull, al crocevia con così diverse componenti musicali, finirono
anche per fondare una specie di alleanza con altre formazioni folk rock
inglesi quali ad esempio i Fairport Convention con cui per lunghi tratti
ebbero in comune Dave Pegg al basso.

L'anno 1988 segnò il ventesimo anniversario dalla nascita della band, nata nel
1968. Inizialmente la Chrysalis, la casa discografica che curava gli interessi
del gruppo, non ebbe intenzioni particolari per celebrare l'evento ma, spinta
da diverse lettere da parte degli ammiratori, decise di pubblicare del
materiale inedito.

Nacque così la raccolta _20 Years of Jethro Tull_. Due fra i più grandi
appassionati della band, David Rees e Martin Webb, crearono una collezione che
sarebbe stata sicuramente di alto gradimento. Il risultato fu un set di tre
dischi per un totale di sessantacinque canzoni, con inediti, brani _live_ ,
successi e un fascicolo ricco di fotografie e storia del gruppo.

I tre dischi del boxset furono:

A corredo di questo corposo cofanetto, effettivamente molto apprezzato da fan
e critica, venne pubblicato un video dallo stesso titolo, con interviste e
video musicali della band.

Il filone hard rock intrapreso con _Crest of a Knave_ proseguì con _Rock
Island_ del 1989; album che, nonostante la buona qualità dei brani, non riuscì
a ottenere il medesimo successo del precedente lavoro. Questo disco ebbe la
particolarità di suscitare diverse polemiche per le esplicite allusioni
sessuali del brano _Kissing Willie_.

Gli anni novanta videro il progressivo allontanamento di Dave Pegg e l'arrivo
del tastierista Andrew Giddings. In quegli anni vi fu un ritorno a ritmi jazz
e blues nel disco _Catfish Rising_ (1991). L'intenzione di Anderson fu quella
di abbandonare il suono dei sintetizzatori che aveva caratterizzato i dischi
degli anni ottanta e registrare pezzi meno impegnati, più leggeri e
umoristici. Per raggiungere quest'obiettivo gli strumenti acustici si
presentarono molto più adatti. Il risultato fu un disco con reminiscenze
_blues_ , quasi sulle tracce di _This Was_ , anche se lo stesso Anderson
sostenne più volte che non era assolutamente questa la sua intenzione.

Nel 1992 venne pubblicato un CD _live_ dal titolo _A Little Light Music_ ,
tratto dal tour di _Catfish Rising_ e principalmente acustico. Alla batteria
fu presente David Mattacks, altro componente, insieme a Dave Pegg, dei
_Fairport Convention_. Martin Barre pubblicò un disco solista dal titolo _A
Summer Band_.

Nell'anno del venticinquesimo anniversario dalla nascita della band venne
pubblicato un nuovo cofanetto dal titolo _25th Anniversary Box Set_ composto
da quattro album.

Oltre al _25th Anniversary Box Set_ e al doppio CD _The Anniversary
Collection_ , la Chrysalis pubblicò _Nightcap_ , un apprezzatissimo doppio CD
contenente materiale inedito registrato negli anni fra il 1972 e il 1991. Il
primo CD, chiamato _My Round_ , conteneva le registrazioni effettuate nel 1972
a Château D'Hérouville, in Francia, materiale che fu in seguito riarrangiato e
riadattato in _A Passion Play_. Registrazioni che tutti credevano andate
perdute ma che lo stesso Ian Anderson riuscì a scovare. Il secondo CD,
chiamato _Your Round_ , conteneva invece registrazioni di tracce inedite ma
che poi sarebbero state reinserite nelle rimasterizzazioni dei vari album.

Nel 1994 venne prodotto anche un video dal titolo _A New Day Yesterday:
1969-1994 The 25th Anniversary Collection_ che comprese video, interviste e
brani dal vivo. Martin Barre realizzò un album solista dal titolo _A Trick Of
Memory_.

_Roots to Branches_ (1995) può considerarsi come l'album della piena maturità
del gruppo. In esso vi fu un ritorno allo stile degli anni settanta, con
reminiscenze folk, ma soprattutto una novità che colpì particolarmente:
l'influenza della musica asiatica che rese il disco molto "orientaleggiante".
Ritornarono prepotentemente i temi scottanti della religione, in particolare
la _title track_ trattò del fenomeno sempre più attuale della distorsione da
parte dell'uomo per il proprio tornaconto dei veri insegnamenti della
religione. Da qui il titolo _Roots to Branches_ , che letteralmente significa
_dalle radici ai rami_ , dove le radici erano evidentemente i concetti
originari e i rami costituivano le loro distorsioni successive. Un album
quindi, che segna un ritorno a testi sociali e impegnati. Per l'atmosfera che
richiama, l'album venne accostato a _Benefit_ , _Heavy Horses_ , _Broadsword_
e _Rock Island_ , i cosiddetti _dark album_. I testi e la musica furono
inoltre estremamente complessi e per questo motivo non facilmente accessibili
da molti fan. Ciononostante un album di successo tra gli stessi.

Venne inoltre pubblicato un disco solista di Ian Anderson dal titolo
_Divinities: Twelve Dances with God_ (1995). I dodici brani di _Divinities_
furono interamente strumentali e studiati per essere eseguiti da flauto e
orchestra. Furono presenti Andrew Giddings alle tastiere e Doane Perry alle
percussioni, oltre ad altri sette musicisti della Royal Philharmonic Orchestra
di Londra.

Martin Barre pubblicò nel 1996 un disco solista dal titolo _The Meeting_ , con
al basso il futuro membro del gruppo Jonathan Noyce.

L'influenza musicale del mondo asiatico fu presente anche in _J-Tull Dot Com_
del 1999; un album non di forte ispirazione concettuale ma che denotò
l'abilità di Anderson e compagni a trattare i più svariati argomenti. La
_title track_ parla infatti di due innamorati lontani fra loro per lavoro, che
hanno come unico mezzo d'incontro internet. _J-Tull Dot Com_ (letteralmente
"J-Tull punto com") fu anche il link del sito internet della band:
_www.j-tull.com_. Il bassista Jonathan Noyce, con il gruppo già dal 1996, fece
il suo debutto ufficiale in studio in questo disco. In _J-Tull Dot Com|Dot
Com_ è presente, al termine del disco, una ghost track che fu il brano che
diede il titolo al disco solista di Ian Anderson _The Secret Language of
Birds_ , pubblicato nel 2000.

Il primo album che uscì negli anni duemila fu _Living with the Past_. Si
trattò di un disco formato da brani tratti da concerti dal vivo, registrazioni
televisive e dalla _reunion_ dei membri del 1968 per l'esecuzione _live_ di
alcune canzoni prese da _This Was_ , tra cui _Some Day the Sun Won't Shine for
You_. _Living with the Past_ fu accompagnato anche dall'omonimo DVD contenente
molti dei brani già presenti nel CD con l'aggiunta di altri.

A distanza di quattro anni dall'ultima fatica in studio nel 2003 uscì _The
Jethro Tull Christmas Album_ , album di carattere natalizio, con diversi brani
della band riproposti in nuove versioni e alcuni pezzi inediti. Nel _Christmas
Album_ si poterono trovare rimembranze del suono che rese il gruppo popolare
fra il pubblico. Vennero riproposti brani come _Bourée_ e _Another Christmas
Song_ accanto a nuove composizioni, di cui molte strumentali. L'album vide
inoltre la presenza di due ospiti d'eccezione: Dave Pegg, di ritorno al basso
dopo il suo abbandono con _Roots to Branches_ , e James Duncan, figlio di Ian
Anderson, alla batteria. L'idea di quest'album è stata partorita da Len Fico,
capo della casa discografica Fuel 2000, il quale suggerì a Ian Anderson, nel
Natale 2002, l'opportunità di registrare un nuovo album dal clima natalizio.
Fu così che Anderson si mise subito al lavoro riproponendo pezzi già editi in
precedenti album ma anche canzoni nuove. Ben sette brani su sedici sono
strumentali, tra i quali il pezzo in chiusura, _A Winter Snowscape_ , composto
da Martin Barre e inserito anche nel suo album _Stage Left_ (2003) in un'altra
versione.

L'album solista di Ian Anderson _Rupi's Dance_ (2003) venne pubblicato nello
stesso anno in cui uscì il disco di Martin Barre, _Stage Left_. Esso
precedette, inoltre, di un solo mese la pubblicazione del _Christmas Album_ ,
infatti al suo interno è possibile trovare la traccia _Birthday Card at
Christmas_ che aprirà poi l'album natalizio.

A partire dal 2004 i Jethro Tull trascorsero un periodo in cui non
pubblicarono nessun nuovo lavoro in studio. In compenso, però, furono
pubblicati ufficialmente numerosi concerti che la band eseguì nei decenni
passati e prodotte le versioni _Collector's Edition_ dei primi cinque album
della formazione che inclusero nuovi remix e bonus track in studio e dal vivo.

Nel 1970 I Jethro Tull avevano preso parte al festival della musica rock
sull'Isola di Wight insieme ad altri grandi gruppi musicali dell'epoca. Nel
2004 il concerto venne pubblicato su un album e un DVD dal titolo _Nothing Is
Easy: Live at the Isle of Wight 1970_. La formazione era quella del disco
_Benefit_ , con Ian Anderson, Martin Barre, Glenn Cornick, Clive Bunker e John
Evan.

Nel 2005 venne prodotto il disco _Aqualung Live_ , versione dal vivo del
celebre album del 1971 registrata nel 2004 dalla formazione dei primi anni
duemila: Ian Anderson, Martin Barre, Doane Perry, Jonathan Noyce ed Andrew
Giddings. L'esibizione fu riservata a un'audience di quaranta invitati negli
XM Studios di Washington. L'intero incasso del disco venne poi donato in
beneficenza ad associazioni benefiche in favore dei senzatetto.

In occasione del noto Montreux Jazz Festival, i Jethro Tull tennero un
concerto nel 2003 a Montreux, in Svizzera. Quattro anni dopo, nel 2007, questa
esibizione venne pubblicata su CD e DVD nell'album dal titolo _Live at
Montreux 2003_. Fu un prodotto molto ben accolto dai fan, in quanto
l'acustica, soprattutto della sezione ritmica, fu davvero notevole. L'intero
repertorio del gruppo, da _This Was_ a _The Jethro Tull Christmas Album_ , fu
portato in scena con esecuzioni impeccabili.

Tra il 2006 e il 2007 sia il tastierista Andrew Giddings che il bassista
Jonathan Noyce lasciarono il complesso. La formazione vide quindi l'ingresso
nel gruppo del nucleo di musicisti che faceva da supporto agli album solisti
di Ian Anderson: il bassista David Goodier, il tastierista e arrangiatore
orchestrale John O'Hara, il batterista James Duncan (già presente in _The
Jethro Tull Christmas Album_ ) e il chitarrista Florian Opahle.

L'esibizione dei Jethro Tull tenutasi nel 1978 al Madison Square Garden di New
York, prima diretta televisiva mondiale transoceanica, venne proposta nel 2009
in un box (CD+DVD) della EMI, dal titolo _Live at Madison Square Garden 1978_.
Nel CD e nell'omonimo video si ripercorre la serata di trentuno anni prima
dove la classica _line-up_ degli anni settanta formata da Anderson, Barre,
Evan, Palmer e Barlow, con l'aggiunta del bassista _Tony Williams_ in
sostituzione dello sfortunato John Glascock, ripropose il classico repertorio
presente anche nel primo _live_ del gruppo _Bursting Out_ , pubblicato lo
stesso anno. Nel 2009, il disco _Live - Christmas at St Bride's 2008_ venne
incluso con la ristampa di _The Jethro Tull Christmas Album_ , mentre il
concerto tenuto nel 2008 a Basilea, in Svizzera venne pubblicato nel 2009 nel
DVD _Live at AVO Session Basel_.

Dagli archivi del gruppo venne poi estratto un video di esibizioni dal vivo
tenutesi in Germania dal titolo _Jack in the Green: Live in Germany 1970-1993_
(2008). I concerti principali vennero tratti dal _Rockpop Concert_ del 1982 e
dall' _Out in the Green_ del 1986, senza dimenticare incursioni negli anni
settanta con la formazione classica di Stand Up e Benefit. Nel corso del 2013
venne quindi pubblicato il video _Around the World Live_ , con quattro DVD
contenenti esibizioni dal vivo a partire dall'anno 1970 fino al 2005, in
diverse località del mondo.

Il 2008 fu l'anno del quarantesimo anno di carriera artistica dei Jethro Tull.
Per festeggiare l'evento venne organizzato un grande tour mondiale e venne
pubblicata una versione deluxe rimasterizzata in doppio CD del primo album
della band: _This Was "40th Anniversary Collector's Edition"_. La
pubblicazione ufficiale celebrativa dei quarant'anni di attività del gruppo fu
il doppio DVD documentario _Classic Artists - Their Fully Authorised Story_.
Il filmato vide la presenza di molti degli storici membri della formazione che
illustrarono la lunga storia dei Jethro Tull attraverso un percorso narrativo
che partiva dai primi anni sessanta sino ad arrivare agli anni duemila.

In seguito fu pubblicata una versione deluxe rimasterizzata in doppio CD \+
DVD del secondo album della band: _Stand Up "Collector's Edition"_ (2010) e
venne celebrato il quarantesimo anniversario (2011) di _Aqualung_ , l'album di
maggior successo, con l'uscita di due versioni del disco: la _40th Anniversary
Collector's Edition_ e la _Special Edition_. Entrambe riproposero i brani di
_Aqualung_ rimasterizzati e remixati su doppio CD, con l'aggiunta di diversi
brani extra e, nel caso della _40th Anniversary Collector's Edition_ , la
riproposizione del disco in vinile, in DVD e in Blu-Ray.

Dal 2011 la band si trovò in una condizione di inattività. Il 1º febbraio 2012
Ian Anderson annunciò tramite il sito ufficiale dei Jethro Tull un sequel di
_Thick as a Brick_ , dal titolo _Thick as a Brick 2_ , un concept album
progressive rock degno del suo predecessore[11]. La tematica del concept fu
"dal ragazzino all'uomo e oltre". L'album fu incentrato quindi su quello che
potrebbe essere accaduto al bambino poeta Gerald Bostock nella vita adulta.
Venne pubblicato il 2 aprile 2012 e accreditato come album solista di Ian
Anderson.

In occasione del quarantennale di _Thick as a Brick_ , il 5 novembre 2012 il
disco dei Jethro Tull venne ristampato in vinile, con un nuovo mixaggio.
Accanto al classico disco del 1972 vi fu anche la versione in vinile di _Thick
as a Brick 2_. _Thick as a Brick 40th Anniversary Collector's Edition_ con il
remixaggio del 2012, ad opera di Steven Wilson, venne pubblicato anche in
versione CD+DVD[12]. Tra il 2012 e il 2013 Ian Anderson, accompagnato dalla
sua band solista, portò in giro per il mondo il tour _Thick as a Brick 1 &2
Live_ e _The Best of Jethro Tull Live_. Martin Barre, allo stesso modo, eseguì
diversi concerti solisti e non partecipò al progetto _Thick as a Brick 2_.

In seguito, come accaduto in precedenza per _Aqualung_ , _Thick as a Brick_ ,
_Stand Up_ e _This Was_ , furono pubblicate le versioni _Collector's Edition_
in CD, DVD e LP di _Benefit_ (2013), _A Passion Play_ (2014), _War Child_
(2014) e _Minstrel in the Gallery_ (2015) con nuovo mixaggio ad opera di
Steven Wilson.

Nel 2013 venne inoltre pubblicato un disco di Martin Barre dal titolo _Away
with Words_ , che presentò in gran parte dei rifacimenti di alcuni classici
dei Jethro Tull, come _Hymn 43_ o _One Brown Mouse_ , ai quali si
accompagnarono brani dello stesso Barre dal sapore celtico. L'album contenne
anche due brani esclusivamente di Barre: _All Bars Hold_ e _Sundown_.

Il 5 luglio 2013 Ian Anderson annunciò tramite il sito ufficiale dei Jethro
Tull[13] la realizzazione di un nuovo album solista. Il 23 novembre 2013 venne
rivelato che il titolo dell'album sarebbe stato _Homo Erraticus_[14]. Il
concept album folk/progressive rock riprese la storia di Gerald Bostock, il
protagonista di _Thick as a Brick_ , raccontando le strane fantasie successive
alla visita all' _Old Library Bookshop_ nel villaggio di Linwell e il
ritrovamento di un polveroso manoscritto inedito, redatto dallo storico
dilettante locale Ernest T. Parritt (1873 -1928), dal titolo "Homo Britannicus
erraticus". _Homo Erraticus_ venne pubblicato il 14 aprile 2014.

In un'intervista del mese di aprile 2014, in seguito alla pubblicazione del
disco solista _Homo Erraticus_ , Anderson annunciò che da quel momento in
avanti ogni sua nuova pubblicazione sarebbe stata immessa sul mercato con il
proprio nome. Anderson dichiarò, inoltre, che i Jethro Tull «sono arrivati
praticamente alla fine nel corso degli ultimi 10 anni o giù di lì» ed espresse
la sua preferenza nel voler usare il proprio nome per la maggior parte delle
successive pubblicazioni, essendo il compositore di quasi tutta la musica dei
Jethro Tull dal 1968.[15]

Nel settembre del 2017, la band annunciò il loro ritorno per il cinquantesimo
anniversario della pubblicazione del loro primo disco _This Was_ e i piani per
un tour celebrativo nel 2018. La formazione comprese Ian Anderson, Scott
Hammond, Florian Opahle, John O'Hara e David Goodier, tutti musicisti della
band solista di Ian Anderson, a partire dal 2012.

Prima della prima formazione dei Jethro Tull i sopra citati elementi facevano
parte della "John Evan Band", ma lo stesso John Evan non appare nei primi
Jethro Tull poiché dovette abbandonare la band per motivi di studio. John Evan
entrerà comunque a far parte dei Jethro Tull in seguito.

Altri membri:

Altri progetti

