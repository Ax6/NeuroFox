**Greta Garbo** , pseudonimo di **Greta Lovisa Gustafsson** (Stoccolma, 18
settembre 1905 – New York, 15 aprile 1990), è stata un'attrice svedese
naturalizzata statunitense, fra le più celebri della storia del cinema.

Per il suo fascino misterioso fu soprannominata _la Divina_. Dopo aver
iniziato l'attività di attrice in Svezia, venne ingaggiata negli Stati Uniti
dalla Metro-Goldwyn-Mayer, di cui divenne rapidamente l'attrice di punta fra
gli anni venti e gli anni quaranta, ottenendo un grandissimo successo sia
nell'epoca del muto che del sonoro. Grazie al suo talento e al suo carisma fu
apprezzata in pellicole divenute dei classici del cinema, come _Grand Hotel_
(1932), _La regina Cristina_ (1933) e _Anna Karenina_ (1935), seducendo
generazioni di spettatori e diventando una delle più celebri icone dello _star
system_ _hollywodiano_. Ebbe quattro candidature ai premi Oscar e ne ricevette
uno alla carriera nel 1955, dopo il suo ritiro dalle scene avvenuto dieci anni
prima.

L'American Film Institute ha inserito la Garbo al quinto posto tra le più
grandi star della storia del cinema[1].

Greta Lovisa Gustaffson nacque a Södermalm, un quartiere popolare di
Stoccolma, nel 1905, da una famiglia di modeste origini: suo padre, Karl
Alfred Gustafsson, lavorava come netturbino e la madre, Anna Lovisa Karlsson,
era una contadina d'origine lappone.

Terza di tre figli (Alva e Sven), Greta, dal carattere malinconico e
solitario, preferiva restare appartata a fantasticare piuttosto che unirsi ai
coetanei nel gioco; da adulta confesserà che, pur considerandosi una bambina
come tutte le altre, le capitava spesso di sentirsi _un attimo prima molto
felice, e subito dopo molto depressa_. L'unico momento di svago che si
concedeva, spesso da sola nella cucina di casa, era giocare a _fare teatro_ :
si travestiva con abiti dismessi, si truccava e organizzava personali
spettacoli.

Nel 1920, ancora quindicenne, alla morte del padre (a causa dell'epidemia di
influenza spagnola), dovette abbandonare la scuola per contribuire al
sostentamento della famiglia; si impiegò così dapprima in un negozio di
barbiere, che abbandonò ben presto a causa delle continue _avances_ che
riceveva dai clienti, e poi come commessa presso PUB, i famosi grandi
magazzini di Stoccolma. Ben presto fu notata per la sua avvenenza e le fu
chiesto di posare come modella e successivamente di apparire in due brevi
cortometraggi pubblicitari; i filmati attirarono l'attenzione del regista Erik
Arthur Petschle, che la fece esordire sul grande schermo nella commedia
_Luffar-Petter_ del 1922.

Queste esperienze convinsero la Garbo a prendere seriamente in considerazione
la strada della recitazione. Superando una dura selezione riuscì a vincere una
borsa di studio per l'Accademia Regia di Stoccolma; poco dopo venne chiamata a
fare un provino con il quarantenne regista finnico Mauritz Stiller. Al momento
del loro incontro Greta Garbo aveva diciotto anni, mentre il regista (che,
renitente alla leva, si era rifugiato in Svezia circa vent'anni prima) a
quell'epoca godeva già d'una certa notorietà ed era considerato un innovatore
della tecnica cinematografica. L'artista sarà per lungo tempo mentore e
pigmalione di Garbo, nonché amico riservato e prezioso nei primi anni della
carriera di lei.

Fu a questo punto della sua vita che Greta Lovisa Gustafsson, su consiglio
dello stesso Stiller e facendone espressa richiesta al Ministero degli
Interni, decise di cambiare il proprio nome in Greta Garbo, ispirandosi a
quello di Bethlen Gábor, sovrano ungherese del XVII secolo. Anche il suo look
subì dei progressivi mutamenti. Nel tempo libero la ragazza amava infatti
vestire comodamente, in maniera molto informale, e in tal modo inventò forse
senza esserne in principio consapevole pienamente, anche uno stile: lo 'stile
alla Garbo', caratterizzato da un abbigliamento decisamente androgino, con
giacche di taglio maschile, pantaloni, camicia e cravatta, riuscendo ad
imporre un'immagine innovativa e, nel contempo, sensuale.

Nel marzo del 1924 venne presentato a Stoccolma il film _La leggenda di Gösta
Berling_ : apprezzato dal pubblico, fu però stroncato dalla critica, ma
Stiller decise di ripresentarlo a Berlino, dove registrò un successo
incondizionato. Nella città tedesca Greta fece conoscenza con il regista Georg
Wilhelm Pabst, che le offrì una parte nel film _La via senza gioia_ (1925),
pellicola che si rivelerà un classico della cinematografia e consentirà a
Garbo il lancio verso un futuro hollywoodiano, con un contratto alla MGM. Il
produttore Louis B. Mayer si trovava infatti a Berlino alla ricerca di nuovi
talenti e, su consiglio del regista svedese Victor Sjöström già attivo a
Hollywood, propose un contratto a Stiller che però non sarebbe partito senza
Greta Garbo. Mayer avrebbe anche declinato la richiesta ma, dopo una visione
privata del film, pare abbia dichiarato che avrebbe preso subito l'attrice ma
non il regista.

Sebbene non parlasse una parola di inglese, la Garbo partì per gli Stati Uniti
assieme al regista pigmalione Mauritz Stiller. Lei si aspettava di trovare
Stiller come regista del suo primo film a Hollywood, ma la pellicola _Il
torrente_ (1926), tratta da un racconto dello scrittore spagnolo Vicente
Blasco Ibáñez, venne invece diretta da Monta Bell. Nonostante il film non
avesse convinto la critica, tutta l'attenzione si concentrò su questa nuova
attrice europea, tanto che il produttore Irving Thalberg le propose subito dei
ruoli simili.

Alti e bassi (e amarezze) si alternarono a lungo nella storia di donna e
d'attrice di Greta Garbo: scrisse spesso agli amici svedesi di sentirsi sola e
infastidita dal clamore della celebrità, dalle incursioni di giornalisti e
fotografi nella sua vita privata, e d'essere scontenta della qualità dei suoi
primi film girati nel 1926 nella _Mecca del cinema_ \- _La tentatrice_ e
_Donna fatale_ \- in cui interpretò ruoli di 'vamp' provocanti, distruttive e
prive di scrupoli. Dal 1927 al 1937 interpretò una ventina di film, sempre nei
panni di seduttrice, un ruolo, a suo dire, da lei «detestato». L'attrice
avrebbe desiderato interpretare la parte di Giovanna d'Arco, ma le sue
aspettative di ottenere ruoli più aderenti alla sua personalità vennero
ripetutamente scoraggiate dalla MGM. A detta di molti, il successo
dell'attrice era dovuto anche al fascino del suo volto meravigliosamente
illuminato dal direttore della fotografia William H. Daniels. L'attrice stessa
pretese che ci fosse sempre lui nei film in cui lavorava, per garantirle una
buona riuscita sullo schermo. Forse a causa della sua timidezza, forse a causa
della sua avversione al sistema soffocante dello studio, iniziò ad avanzare
anche altre pretese: non voleva visitatori sul set e pretendeva dei paravento
per non essere disturbata dalle maestranze. Iniziò anche a chiedere un salario
più alto ad ogni nuovo film. Tutte le richieste venivano sempre accettate dai
dirigenti della MGM tranne una: dovette infatti attendere quattro anni e
interpretare ancora sette film _muti_ prima di venire impiegata in un film
_sonoro_.

La casa di produzione, consapevole del forte accento europeo dell'attrice, non
voleva rischiare di perdere la star che garantiva i maggiori incassi: molti
attori e attrici infatti avevano fallito il passaggio dal muto al sonoro. Alla
fine, comunque, trovarono una storia adatta a lei, nella quale interpretava
una ragazza di origini svedesi. In _Anna Christie_ (1930), finalmente Greta
Garbo 'parlò' per la prima volta in una pellicola. La sua prima battuta fu
rivolta a un barman: "Gimme a whisky, ginger ale on the side, and don't be
stingy, baby!", che tradotta in italiano suona "Dammi un whisky, ginger ale a
parte, e non essere tirchio, amico!". I rotocalchi dell'epoca non mancarono di
salutare in maniera entusiastica l'avvenimento, titolando enfaticamente a
caratteri cubitali: _Garbo talks_ , ovvero "la Garbo parla". Tina Lattanzi,
"voce" italiana di Garbo, ricorda come l'attrice svedese - vista dal leggio di
doppiaggio al di qua dello schermo - emanasse un _glamour_ inconfondibile ed
emozionante, impreziosito da una recitazione quanto mai espressiva e "giocata"
su minime sfumature.

Negli ambienti cinematografici sono molte, e non sempre confermate da dati di
fatto, le leggende cresciute insieme e attorno alla figura di Greta Garbo;
molto si è detto sulla sua presunta idiosincrasia a _girare_ in presenza di
persone non strettamente qualificate come 'addetti ai lavori', così come la
stampa rosa d'ogni tempo ha accanitamente studiato al microscopio tendenze
sessuali e rapporti interpersonali della _signorina_ Greta Garbo, che per i
fotoreporter era possibile immortalare solo di sfuggita mentre - avvolta in un
cappotto lungo fino ai piedi, grossi occhiali da sole, il capo avvolto in
un'ampia sciarpa - usciva di casa per recarsi a fare la spesa, o per fare
solitarie passeggiate.

Molto chiacchierata a Hollywood fu la storia d'amore, o quanto meno di intensa
amicizia, che Garbo ebbe con l'attore americano John Gilbert, una delle più
fulgide stelle del cinema muto. Sebbene sinceramente legata a lui, l'attrice
non esitò a lasciarlo quando questi le chiese di sposarlo; indipendente ed
autonoma, Greta Garbo non desiderava legarsi a nessuno, principio cui tenne
fede per tutta la vita. D'altra parte, fin da quegli anni, emersero le prime
testimonianze circa la bisessualità dell'attrice (vedi oltre). All'avvento del
sonoro la carriera cinematografica di Gilbert era entrata in crisi poiché il
suo timbro vocale non si rivelò adeguato alle pellicole parlate. Ma Garbo non
lo abbandonò: nel 1933 lo impose al regista Rouben Mamoulian per un ruolo di
comprimario nel film _La regina Cristina_ , che si rivelò un grande successo
al botteghino.

Durante gli anni trenta l'attrice visse un'altra importante storia
sentimentale con il compositore Leopold Stokowsky, coronata da una romantica
fuga d'amore a Ravello, sulla costiera amalfitana, nel 1938.

Varie biografie confermano, invece, l'intensa relazione lesbica fra Garbo e
Mercedes de Acosta, poetessa statunitense di origine spagnola, considerata una
delle "pioniere" del lesbismo negli ambienti hollywoodiani. Riservata fino
all'eccesso, Garbo non perdonò mai a de Acosta di aver diffuso alla stampa
informazioni sulla loro storia sentimentale e, perciò, chiuse ogni rapporto
con lei. In numerose lettere la poetessa implorò il suo perdono, ma l'attrice
non cedette: de Acosta morirà sola e povera nel 1968 a New York. Sarà questa
una delle tante occasioni in cui l'artista svedese mostrerà di privilegiare il
proprio riserbo e la propria indipendenza rispetto ad una relazione affettiva.

Sul grande schermo Greta Garbo è stata anche spia, regina del doppio gioco,
assassina, aristocratica, moglie infedele, ammaliatrice e donna irresistibile,
cortigiana e prostituta. Nel 1939 Ernst Lubitsch intravide le sue ulteriori
potenzialità e ne fece la protagonista di un'esilarante commedia, _Ninotchka_
, in cui la diva dimostrò insospettate doti di attrice brillante e dove, per
la prima volta sullo schermo, la si vide ridere (il film venne infatti
lanciato con lo slogan _Garbo laughs_ , ovvero "la Garbo ride").

Dopo la delusione per l'inatteso e clamoroso insuccesso del film _Non tradirmi
con me_ (1941), a soli 36 anni Garbo decise di ritirarsi definitivamente dalle
scene e per il resto della sua esistenza sfuggì sempre la notorietà: le sue
ultime interviste, fra le poche rilasciate, risalgono al 1928, alla scrittrice
Rilla Page Palmborg, e al 1929, al cronista del _New York Times_ Mordaunt
Hall.

Nel 1949 alcuni produttori la contattarono per interpretare la malinconica ex
diva del muto Norma Desmond in _Viale del tramonto_ , ma l'attrice, ormai
ritiratasi da diversi anni, non prese neppure in considerazione la proposta e
così la parte andò a Gloria Swanson. Nel 1950 la rivista _Variety_ nominò la
Garbo migliore attrice dei primi cinquant'anni del secolo e sempre nello
stesso anno divenne cittadina statunitense; un premio Oscar alla carriera le
fu conferito nel 1954. Come migliore attrice era stata candidata quattro volte
dall'Academy Award, senza mai vincerlo.

Dal ritiro dalle scene fino alla morte, avvenuta al _Medical Center_ di
Manhattan nel giorno di Pasqua del 1990, l'attrice condusse una vita
assolutamente riservata, cercando il più possibile di evitare giornalisti e
fotoreporter, restando affiancata solo dalla nipote e dai parenti. Riuscì a
non rilasciare mai alcuna intervista, tranne all'inizio della sua carriera, ma
non poté impedire di essere fotografata. Rarissime furono le occasioni in cui
si fece fotografare consensualmente. I fotoreporter riuscirono comunque a
scattarle di nascosto molte immagini che vennero poi pubblicate sui giornali,
testimonianze del progressivo sfiorire della sua bellezza con l'avanzare
dell'età. Greta Garbo stabilì la propria residenza a New York, in un lussuoso
appartamento alle cui pareti erano appesi alcuni quadri di Renoir, uno fra i
suoi pittori preferiti.

Garbo appartiene tuttora al _mito_ e all'immaginario collettivo, ben oltre
quello star system dal quale aveva sempre preso le distanze. Federico Fellini,
parlando di lei, la definì una _fata severa_ : in cuor suo era, senza mezzi
termini, _la fondatrice d'un ordine religioso chiamato cinema_.

Greta Garbo riposa nel cimitero di Woodland, a Stoccolma.

Altri progetti

