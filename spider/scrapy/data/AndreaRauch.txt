**Andrea Rauch**[1][2] (Siena, 1948) è un designer e illustratore italiano.

«La grafica di Rauch è innanzitutto un tema di dibattito culturale, ha sempre
un atteggiamento aperto al dialogo, alle tensioni della società, ai movimenti
di opinione. È al servizio e vuole testimoniare un contro-potere,
un'alternativa all’ideologia della professionalizzazione. Mette in discussione
tutto, compreso il modello di espressività standardizzata del linguaggio
grafico, reclamando uno spazio all’autore in primo luogo come intellettuale.
Quindi un ruolo di produttore e redattore di un sapere tecnico, ma mai
neutrale.[3]»

Andrea Rauch ha disegnato manifesti[4], progettato mostre e illustrato libri.
Ha disegnato grafica per istituzioni quali la Biennale di Venezia, il Centre
Georges Pompidou, l'Unione dei Teatri d'Europa e per movimenti politici e
d'opinione quali Greenpeace e Unicef. È socio onorario dell'Associazione
Italiana Progettazione per la Comunicazione Visiva (AIAP).

Dopo aver frequentato, tra il 1968 e il 1974, la Facoltà di Architettura
dell'Università di Firenze collabora con la Regione Toscana e, nello stesso
tempo, con le case editrici Guaraldi, La Casa Usher, Electa.

Cofondatore dello studio di progettazioni visive Graphiti (Firenze,
1983-1993), tra il 1975 e il 1989 ha partecipato, insieme al socio Stefano
Rovai, al movimento Grafica di pubblica utilità, che, dalla metà degli anni
'70, cercò di spostare l'attenzione progettuale dalle grandi alle piccole
città, dalla comunicazione d'impresa alla comunicazione culturale e sociale.
Sempre con Stefano Rovai ha progettato uno dei manifesti ufficiali per il
Bicentenario della Dichiarazione dei Diritti dell'Uomo, Parigi, 1989[5].

Con questo quadro di riferimento Rauch entrò in contatto, dagli anni ottanta,
con alcuni gruppi e personaggi del panorama internazionale fra i quali il
gruppo francese Grapus (Pierre Bernard, Gerard Paris-Clavel, Alex Jordan), che
accentuò la sua volontà di intervenire nella comunicazione politica e sociale,
il maestro di grafica americano Milton Glaser, l'illustratore Maurice Sendak,
per cui allestì nel 1987 al _Salon du Livre de Montreuil_ l'antologica
personale, e Leo Lionni, che fu per Rauch un maestro, oltre che un amico.

I contatti con questi protagonisti della grafica (e con molti altri, da
Emanuele Luzzati a Roberto Innocenti, da Shigeo Fukuda a Alan Fletcher)
verranno raccontati nel volume _Il mondo come Design e Rappresentazione_ ,
edito a Firenze da Usher Arte nel 2009.

Nella sua carriera professionale Rauch ha disegnato più di 700 manifesti che
fanno parte delle collezioni del _Museum of Modern Art_ di New York, del
_Musée de la Publicité_ del Louvre di Parigi e del _Museum für Gestaltung_ di
Zurigo[6]. Nel 1993 la rivista giapponese Idea lo ha inserito in un numero
speciale dedicato ai "100 World Top Graphic Designers"[7]; unico altro
italiano presente nella pubblicazione, Italo Lupi. Figura nell'edizione 1994
di _Who's Who in Graphic Design_[8].

Tra il 1994 e il 2002 ha insegnato Grafica presso il Corso di Laurea in
Scienze della Comunicazione dell'Università di Siena. Dal 2010 al 2013 ha
insegnato Storia della Grafica all'Istituto Europeo di Design di Firenze.

Ha inoltre realizzato nel 1995 il simbolo del raggruppamento politico
dell'Ulivo e nel 2001 quello della Margherita.

Ha scritto su di lui Gillo Dorfles:

« _Un grande "umanizzatore" di marchi, di sigle, di logo, è certamente Andrea
Rauch. Dietro a ogni immagine, anche quella in apparenza più esatta e lineare,
si cela sempre un elemento di partecipazione umana, di inventiva artistica.
Perché, ed è questa una delle costanti nell'attività grafica di Rauch, tanto
nelle sue più schematiche opere pubblicitarie, quanto nelle sue più libere
illustrazioni "pittoriche", troviamo sempre condensate le qualità "funzionali"
di chi deve costringere l'attenzione del pubblico verso un preciso elemento
figurativo e verso il significato dello stesso; e d'altro canto, le qualità
estetiche, troppo spesso trascurate da molti designer e che invece, qui, sono
sempre presenti._[9]»

Nel 2003 il Sindaco di Siena lo ha incaricato di dipingere il drappellone per
il Palio del 16 agosto, dedicato a Duccio di Boninsegna. La corsa sarà vinta
dalla Contrada del Bruco.

Negli anni si è occupato particolarmente di grafica istituzionale per grandi
enti o avvenimenti. Si ricorda in quest'ambito l'immagine coordinata per la
Regione Toscana[10] (1995), per i Comuni di Siena[11] e Ferrara[12] (1984,
1997), e i sistemi di immagine e segnaletica per il Quinto Centenario della
morte di Piero della Francesca (1991-1993).

Dal 1995 al 2008 è stato Art Director del complesso Santa Maria della Scala a
Siena dove ha curato e allestito numerose mostre tra cui, nel 1999, _Epoca,
1945-1999, manifesti tra vecchio secolo e nuovo millennio_.[13]

Nel 1998 ha progettato l'immagine coordinata dei Musei fiorentini. Nel 1999,
in occasione del Grande Giubileo, ha curato per la Regione Toscana la parte
grafica della segnaletica regionale per _I luoghi della fede_ , e nel 2008 ha
progettato immagine e segnaletica per il MAV, museo virtuale dell'area
archeologica napoletana, di Ercolano.

Dal 1978 al 2011 ha collaborato con il Comune di Pistoia, disegnando
manifesti, sagome e arredi per le scuole materne e le aree educative: da quel
complesso di esperienze è nato il libro _Immaginando, 1979-2008, Trent'anni
con i bambini di Pistoia raccontati con il disegno_ , con testi di Roberto
Denti, Walter Fochesato, Antonio Faeti.

Nel 1998 e nel 2003 le Edizioni Nuages hanno pubblicato _Design & Identity_ e
_Dis-continuo_ , due vaste ricognizioni del suo lavoro di grafico. Molti i
suoi libri illustrati: da _Peter Pan nei Giardini di Kensington_ (1999) a
_Alice nel Paese delle Meraviglie_ (2010), da _Il giornalino di Gian Burrasca_
(2005) a _Pinocchio_ (2006).

Per le Guide Cultura Mondadori ha preparato un compendio di storia della
grafica, _Graphic Design. La storia, i protagonisti e i temi dall'Ottocento ai
giorni nostri_ (2006). Nel 2010 è tra i fondatori della casa editrice di
'libri d'affezione' _Prìncipi & Princípi_[14].

Altri progetti

