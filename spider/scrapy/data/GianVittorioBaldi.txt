**Gian Vittorio Baldi** (Lugo, 30 ottobre 1930[1] – Faenza, 23 marzo 2015) è
stato un regista e produttore cinematografico italiano.

Dopo la laurea in Scienze dell'opinione pubblica, con una tesi sul suono
nell'opera cinematografica, fa uno stage in Francia dove apprende le tecniche
di ripresa cinematografica e montaggio. Nel 1954 inizia a lavorare alla RAI,
dove vi rimane fino al 1958. Durante questo periodo realizza una serie in
dieci episodi, con il commento di Silvio Negro, dal titolo _Cinquantanni -
Storia d'Italia dal 1898 al 1948_[2].

Tra il 1958 e il 1960 vince due premi alla Mostra del cinema di Venezia nel
settore dei cortometraggi. Nel 1960 fonda l'Istituto Italiano del
Documentario[2]. Nel 1962 esordisce nel lungometraggio e fonda la «IDI
Cinematografica». Tra i titoli prodotti, _Cronaca di Anna Magdalena Bach_
(1967), _Porcile_ di Pasolini (1969) e _Quattro notti di un sognatore_ di
Robert Bresson (1971).

Nel 1964 è tra i promotori dell'«Association Internazionale des
Documentaristes».

Durante la sua lunga carriera, ha realizzato una trentina di film e circa 200
tra cortometraggi e documentari[3].

Chiamato da Adelio Ferrero, ha collaborato dal 1977 al 1980 al DAMS di Bologna
dove ha insegnato "Filmologia". In quell'ambito ha scritto _Il linguaggio
espressivo del suono e il commento musicale nell'opera cinematografica_
(Valgimigli, 1978).

Trascorre gli ultimi anni a Faenza, dove fonda nel 1999 _Hypermedia_ , un
istituto di ricerca e formazione sul linguaggio visivo. È stato presidente di
_Hypermedia_ fino alla morte[3].

Nel 2007 Baldi ha donato a Lugo, suo paese natale, un fondo composto da quasi
4 mila libri, contenente anche diversi audiovisivi[3].

Gian Vittorio Baldi era stato sposato con l'attrice franco-russa Macha Méril
ed aveva adottato il figlio Gianguido Baldi (diventato attore professionista),
da lei avuto in una relazione precedente.

In una collana a lui intitolata presso la Cooperativa Nuovi Quaderni di San
Gimignano, ha pubblicato _Il cinema di Gian Vittorio Baldi: macchina da presa
di coscienza_ (introduzione, interviste, commenti) e le sceneggiature di _la
casa delle vedove_ (1980), _Luciano_ (1980), _Fuoco!_ (1979), _La notte dei
fiori_ (1979), _Anni duri_ (1980) e _L'ultimo giorno di scuola prima delle
vacanze di Natale_ (1979), ognuno con una nota di Pietro M. Toesca.  
Nel 1995 ha raccolto nove racconti nel libro _Varianze_ (Bologna: Mobydick). E
nel 2002 il libro sul suo film ambientato a Sarajevo: _Nevrijeme-il temporale:
il progetto, l'errore, la ricerca_.

