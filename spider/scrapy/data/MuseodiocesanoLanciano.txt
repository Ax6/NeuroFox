Il **Museo diocesano di Lanciano** è uno dei musei di arte sacra più
importanti della regione Abruzzo[1].

Aperto al pubblico nel 2002 da Mons. Carlo Ghidelli, il museo è stato frutto
di una minuziosa ricerca di opere antiche, a cura di Mons. Enzio d'Antonio[2],
presso la sede arcivescovile e le varie chiese di Lanciano, alcune delle quali
sconsacrate da secoli.

Il museo si trova all'interno del _palazzo del Seminario_ , edificio del XVII
sec. sede degli uffici della Curia, della Biblioteca e dell'Archivio Storico
Diocesano. È diviso in nove sale secondo un innovativo ordine tematico e
raccoglie una notevole raccolta di opere d'arte, risultato di un certosino
lavoro di restauro, legate al culto cristiano e datati dal XIII sec. al XIX
sec.

Particolarmente presente nel popolo lancianese è la devozione mariana,
testimoniata da innumerevoli ex voto, quadri e gioielli in oro e pietre
preziose donati alla Madonna del Ponte, protettrice della città, tutti datati
tra il XVII e il XX sec. Alla venerazione per la Madonna sono infatti dedicate
le prime due sale contenenti, oltre agli ex voto, statue lignee del XIV sec. e
del XV sec[3].

Nel 2018 sono partiti i lavori di restauro della facciata e di alcuni locali
interni a rischio infiltrazione di acqua piovana.

Fu costruito come sede della diocesi Frentana nel XVI secolo (istituita nel
1515, distaccandosi da quella di Chieti), e ospitò il seminario fino agli anni
sessanta. Oggi è sede del Museo diocesano di Lanciano. Con molta probabilità
la data d'inizio cantiere è il 1590, anno in cui venne abbandonata l'antica
residenza vescovile presso la Cattedrale, per realizzarvi l'ospedale di Santa
Maria della Sanità. L'edificio presenta un complesso impianto risultato
dell'accorpamento di case preesistenti. Nel 1819 sul prospetto principale fu
montata la porta dell'antica chiesa dell'Annunziata di Piazza Plebiscito,
demolita da Eugenio Michitelli per realizzare la facciata neoclassica della
Cattedrale. Il portale quattrocentesco ha un arco ogivale, e gli elementi
neogotici della facciata (le finestre) furono realizzati nel contesto di
revival, poiché il secondo portale laterale è tipicamente barocco. La facciata
presenta una scansione in tre livelli, più un attico, definita da cornici
marcapiano in mattoni sagomati, che segano l'imposta delle aperture. Al piano
terra sono tre portali, di cui quelli laterali con stipiti e archi a sesto
acuto in mattoni, sono attualmente murati. Al centro si apre l'ingresso
principale col portale quattrocentesco.

Il palazzo ha due ingressi, quello di via Garibaldi dalla piazza, con il
portale trecentesco, e quello di via G. Finamore, in stile barocco a timpano
spezzato. Nell'atrio si trova la cappella di San Gaetano, attraverso una rampa
di scale è possibile accedere al primo piano con sede di vari uffici, al
secondo piano, sede del museo, e al terzo, con gli uffici del vescovo, di
alcuni prelati di Lanciano, e la piccola scuola del seminario vescovile,
suffragato al Pontificio Seminario Abruzzese-Molisano "San Pio X" di Chieti.

Nei circa mille metri quadrati di spazio espositivo hanno trovato collocazione
notevoli testimonianze di secoli di storia della chiesa frentana: dipinti,
sculture, oreficerie, paramenti sacri, ex voto, arredi lignei, ricami,
manoscritti, legature preziose; questi oggetti, databili dal XIII al XX
secolo, provengono dalla Cattedrale – per la gran parte – da chiese della
Diocesi, dal Palazzo Arcivescovile. Assai significativo è il nucleo delle
oreficerie, con capolavori quali la croce astile quattrocentesca di Nicola da
Guardiagrele e bottega, il quasi coevo pastorale di scuola sulmonese, e la
brocca per pontificale – segnata 1603 – di probabile manifattura napoletana .
Non meno importante è il settore dei tessuti: splendidi i ricchi paramenti
liturgici ottocenteschi appartenuti all'Arcivescovo Francesco Maria de' Luca,
e straordinario il grande parato di metà '700, dipinto a tempera e ricamato,
dono del medesimo prelato alla Cattedrale. Tra i dipinti, di grande qualità
sono il Cristo portacroce, dei primi del Cinquecento, opera di pittore
giorgionesco, la Madonna col Bambino firmata da Iacovo de Lanziano, un maestro
che dovette soggiornare nella Venezia del Quattrocento, e il modello tardo
settecentesco di Giacinto Diana per la perduta decorazione ad affresco della
cupola della Cattedrale. Delle sculture si segnalano, per la loro importanza,
una Madonna col Bambino di scuola abruzzese di fine XIII - inizi XIV secolo, e
un'altra Madonna, pure in origine col Divino Infante, assegnabile a maestro,
sempre abruzzese, della prima metà del Quattrocento.

Occupa la prima sala di accesso al Museo diocesano, situato nel Palazzo
arcivescovile (Largo dell'Appello). Si tratta del patrimonio economico e
artistico realizzato in onore della Vergine, trasferito nel museo per ragioni
di sicurezza, soprattutto dopo i danni alla cattedrale con il terremoto della
Val di Comino del 1984. Il nucleo dei gioielli più antichi è costituito da
pezzi del XVII-XVIII secolo di scuola napoletana, per poi passare ad opere più
tarde, come i quadri dipinti ex voto degli anni dell'Ottocento, realizzati in
onore della Madonna a testimonianza di eventi prodigiosi

Il più antico gioiello della collezione è un pendaglio del 1601, in argento
dorato, con grande cristallo di rocca affiancato da 4 rubini montati a notte.
Il pendente doveva essere completato da alcune perle; forse elemento di dono
della Marchesa d'Ugni di Guardiagrele. Altre testimonianze di questi oggetti
si trovano nell'opera "Sant'Apollonia" di Francesco Maria Renzetti (metà XVIII
sec), che presenta due elementi molto simili posti ad ornamento del petto e
del capo. Più corposo è il numero si oggetti settecenteschi, di cui spiccano
ornamenti da corsetto, tre pregevoli ornati di rubini montati su leggero
intreccio di arabeschi. Gioiello tipicamente settecentesco per fermare i lacci
del corsetto: il pendente è costituito da grande fiocco o farfalla che
sostiene il pendente a goccia, al quale è sospeso un terzo pezzo cruciforme.

Un alto pregevole esemplare appartiene al corpus del tesoro di Santa Maria
Maggiore, mentre esemplari simili si trovano anche a Londra nella collezione
del Victoria and Albert Museum, con 15 elementi di fattura tedesca. Il
fermaglio da corsetto di smeraldi è invece il risultato dell'assemblaggio di
due orecchini "girandole", costituiti da un elemento centrale con tre pendenti
a goccia, cui furono aggiunti ulteriori elementi a comporre un insieme molto
elaborato. Questa tipologia appartiene ai primi anni del Settecento. Altre
opere del corpus del tesoro riguardano i tipici paramenti liturgici, come
reliquiari, calici, cassettine per le ostie.

Tra le opere di pregio si ricordano:

Insieme all'importante collezione di gioielli ex voto sono esposte due vesti
in seta, una del '700 e l'altra dell'800 con cui si vestivano le statue della
Patrona: la prima interamente ricamata in oro, reca le insegne di Giacomo
Lieto dei duchi di Polignano, arcivescovo di Lanciano dal 1754 al 1769, che
nel 1758 fece realizzate un nuovo altare marmoreo presso la cattedrale,
eseguito dal napoletano Crescenzio Trinchese su progetto di Gennaro Campanile,
influenzato da Ferdinando Sanfelice.

L'abito, destinato a coprire la statua di terracotta, sul modello lauretano è
databile a quegli anni. Il secondo abito è della metà del XIX secolo, copriva
la statua a manichino, utilizzata per le processioni, ed è rimasta in uso sino
alla realizzazione della nuova statua nel 1933, in occasione del centenario
dell'Incoronazione della Madonna del Ponte.

Di interesse, oltre ad alcune statue quattrocentesche della Madonna col
Bambino, purtroppo abbastanza rovinate e consumate per essere state rinchiuse
per anni negli scantinati della Cattedrale, si trova un dipinto della Madonna
col Bambino di uno sconosciuto Jacopo da Lanciano, del XIV secolo. La piccola
tavola si trovava nella chiesa di Santa Maria Maggiore, era stata portata a
L'Aquila presso l'ufficio del Soprintendente, tornando poi a Lanciano nel 2002
all'apertura del museo. Il dipinto è a tempera, raffigura il primo miracolo di
Gesù secondo i _Vangeli apocrifi_ , riprendendo dallo pseudo Matteo il
miracolo di dare la vita e di risuscitare dalla morte mediante il soffio su
degli uccellini da lui modellati nel fango.

Tema della venerazione della Vergine: tutti i dipinti esposti sono
dell'ortonese Pasquale Bellonio (1689-1786), molto attivo a Lanciano. Nella
sala è esposto l'originale _Trittico dell'Annunciazione, Natività, Assunzione
di Maria_ , proveniente dall'ex chiesa della Madonna degli Angeli in via
Cavour, oggi parrocchia ortodossa dei Santi Sergio e Bacco, che conserva
tuttavia delle copie delle tele. Nella sala sono presenti anche due leoni
reggi-cero in legno dorato, del XVI secolo, in legno scolpito, provenienti
dalla chiesa di Sant'Agostino.

Il dipinto dell'Annunciazione e l'Assunzione contornava la pala d'altare
maggiore della chiesa, attiguo il palazzo De Arcangelis.

_Madonna del Latte_ (copia di Cranach) _Sacra Famiglia_ , scuola napoletana

Si ripercorre sempre il tema della venerazione delle Vergine Maria con i
Santi; le opere provengono in gran parte dalle distrutte chiese di San Martino
e di San Maurizio, nonché dalla cappella della Madonna Addolorata presso la
parrocchia di Santa Lucia in corso Roma. Da San Martino proviene una Madonna
del Rosario con San Filippo Neri, San Francesco Saverio, San Sebastiano e San
Martino di Tours del 1750, opera di Francesco Maria Renzetti di Lanciano
(1711-1751 ca.) Alla bottega di suo padre Domenico Renzetti (1679-1750), sono
attribuite le due sculture della Pietà e dell'Addolorata (1733). La statua fu
commissionata dalla confraternita di Maria SS. Addolorata presso Santa Lucia.

Renzetti fu allievo dello scultore Giacomo Colombo (1663-1731), del quale sono
presenti a Lanciano due opere da cui la tela dell'Addolorata sembra dipendere,
ossia la _Madonna della consolazione_ del 1708 proveniente da Sant'Agostino
per la confraternita dei Santi Simone e Giuda Taddeo, e la _Madonna della
Candelora_ presso la chiesa di San Biagio, per la confraternita dei
Raccomandati.

I sette tondi erano originalmente collocati presso l'altare maggiore della
cappella della confraternita dell'Addolorata, presso la chiesa di Santa Lucia:
i tondi rappresentano delle profezie riguardo Gesù:

Di interesse anche una Madonna del Latte della fina del XVII secolo a olio su
tela, di anonimo, proveniente dalla chiesa di Sant'Agostino. Il dipinto era
oggetto di fervente devozione, è una copia di un'opera di Cranach il Vecchio,
la Madonna è raffigurata coi capelli sciolti, com'era uso per le donne che
dovevano partorire, una perla a goccia sul petto è un richiamo alla montata
lattea.  
Di maggiore interesse nella sala inoltre sono un pastorale del XIII secolo in
argento lavorato, proveniente dall'ambito sulmonese degli orefici peligni, e
una _casula_.

Il prezioso manufatto tessile medievale è stato scoperto in modo del tutto
casuale nell'area di Largo San Giovanni, durante i lavori di restauro del
2013-14 della torre campanaria della chiesa distrutta nel 1943 da
bombardamenti.

La veste liturgica identificata come "casula" si presenta nella tipica foggia
della pianeta "romana", conosciuta in Italia sin dal Medioevo, come evoluzione
della "poenula" campana, più corta ai lati, meno maestosa, più pratica.
Confezionato intorno alla metà del XV secolo, l'indumento sacerdotale utilizza
materiali tessili di reimpiego più antichi, un sontuoso tessuto del XIV secolo
e una croce figurata a ricamo, recuperata dalla scomposizione di un paliotto o
dalla bordatura di un piviale, risalente al primo decennio del XV secolo.

Di interesse sono il lampasso a due trame lanciate, broccato, di colore
azzurro e giallo chiaro, nato come tessuto profano per una committenza di
rango elevato. Il motivo decorativo a barde orizzontali presenta nella balza
principale un tralcio d'acanto, che si piega in due sinuosi girali. In quello
inferiore un cerbiatto, spolinato d'oro, tenta di divincolarsi dagli arbusti
in cui si è impigliato con le corna, mentre un cane da caccia sta per
ghermirlo. La balza inferiore più piccola, ornata da dischi con scritta
calligrafica cifica alternati a un rapace identificato come un falcone. Sul
retro dell'abito si trova la croce figurata, costituita da una striscia di
luno, dove sono stati ricamati a punto catenella con filati in oro membranaceo
e sete policrome 12 busti di santi, apostoli e profeti in cornici.

Non si riesce a ricostruire ancora per bene la storia di questa casula, un
inventario della chiesa di San Giovanni Battista del 1600 non fa menzione del
paramento, forse dismesso perché fuori moda nel XVII secolo. La casula è stata
restaurata da Tiziana Benzi dello Studio di Restauro e Conservazione Tessile
di Piacenza, sotto la direzione di Lucia Arbace.

La sala è dedicata alla figura di Cristo, in particolare al significato di
Redenzione del suo sacrificio sulla croce. Sul lato destro è esposta l'opera
artisticamente più rilevante, il Cristo che porta la croce, degne di nota la
Croce astile di Giovannangelo Scognamiglio del 1703 in argento sbalzato,
inciso e cesellato, proveniente da Santa Maria Maggiore, e due dipinti del
1731: _Compianto degli angeli su Cristo morto - L'Addolorata_ , copie di De
Mura, provenienti dalla chiesa di San Nicola.

Il Cristo portacroce del 1500-10 a olio su tavola si ispira alle opere di
Giorgione, proviene da Santa Maria Maggiore, fu realizzato da un committente
che lo fece collocare su uno degli altari principali della chiesa. La
tipologia stilistica dell'opera oscilla tra le opere del Bellini e di
Giorgione.

L'affresco della _Crocifissione_ del XV secolo, staccato dal muro dell'ex
chiesa di San Mauro dei Padri Carmelitani (l'edificio attuale della Galleria
Imperiale in viale De Crecchio), fu staccato dalla chiesa prima della sua
demolizione negli anni '30 del novecento per la costruzione dell'ex cinema
Imperiale, ad opera degli allievi dell'Istituto d'arte "Giuseppe Palizzi" di
Lanciano; interessante notare il paesaggio contemporaneo alla realizzazione
dell'affresco, che corrisponde a quello di Lanciano.

La Madonna Addolorata del XIX secolo in legno scolpito e dipinto in cartapesta
e tessuto, proviene dalla Cattedrale di Santa Maria del Ponte; è una delle
varie statue vestite delle chiese lancianesi, erano oggetto di particolari
pratiche devozionali, soprattutto nell'ambito femminile, che andavano dalla
realizzazione accuratissima del vestiario, alle cerimonie di vestizione prima
delle uscite processionali.

La sesta sala è dedicata alla Venerazione dei Santi, conserva in gran parte
opere provenienti dalle chiese scomparse del quartiere Lanciano Vecchio (San
Martino, San Lorenzo, San Maurizio), cioè una statua di San Lorenzo del XV
secolo, la statua di San Giovanni proveniente dalla chiesa della Candelora in
Largo San Giovanni (XIV secolo), la pala d'altare di San Maurizio del XVII
secolo. Dall'oratorio dell'Addolorata in Santa Lucia provengono i busti degli
Evangelisti Marco e Luca, datati 1778, insieme a due ovali di San Giuseppe e
San Francesco da Paola

Nella bacheca di ingresso si trovano oggetti liturgici, calici, pissidi, croci
processionali, del XIV-XIX secolo; uscendo dalla sala si trova una pala del
_Miracolo della profanazione dell'ostia_ , proveniente dalla chiesa di
Sant'Agostino, che si rifà alla profanazione della Ricciarella dell'ostia,
avendo seguito nel 1273 il consiglio di un'ebrea stregona per preparare un
intruglio amoroso per il marito. Il luogo della profanazione è oggi occupato
dalla cappella di Santa Croce, in via dei Frentani.

Ci sono vali calici di ambito napoletano, del XVII-XIX secolo, in argenti di
lamina a fusione, sbalzato, cesellato, inciso e dorato, provengono da varie
chiese lancianesi e non, sono esposti cronologicamente da sinistra verso
destra, e dall'alto verso ilo basso, permettendo di ricostruire l'evoluzione
stilistica di questi paramenti. Le pissidi napoletane sono del XVI-XVIII
secolo in argento di lamina e a fusione, sbalzato, cesellato; quella più
antica proviene dalla chiesa di San Lorenzo, opera dell'argentiere Ciucci del
1579, i punzoni presenti rimandano ai nomi dei più noti argentier napoletani.

Vi si trova anche un ostensorio reliquiario della bottega di Nicola da
Guardiagrele, del XV secolo con interventi posteriori, in argento in lamina a
fusione, sbalzato, cesellato, traforato e dorato con smalti, proveniente dalla
chiesa di Sant'Agostino. L'ostensorio di singolare pregio è il più antico tra
quelli esposti nel museo, ben testimonia l'eccellenza dell'orafo abruzzese
Nicola Gallucci, e appartiene al periodo di transizione tra la scuola
sulmonese del XIV secolo, e la renovatio fornitagli da Lorenzo Ghiberti di
Firenze.  
Di ambito romano è una palla da calice del XX secolo, in seta e oro ricamato
ad ago, donata dal Monsignor Ezio d'Antonio, appartenne a papa Pio XI, morto
nel 1939, il quale la donò al vescovo di Lanciano. La palla è un piccolo
quadrato di stoffa utilizzato per coprire ilo calide, raffigura la Madonna col
Bambino liberamente ispirata alla "Madonna del Libro" del Botticelli, del
1480-81.

La Madonna è ricamata in ago con lavorazione davvero fine per la resa dei
dettagli, tanto che si possono leggere le parole del libro aperto della
Vergine, scritte in latino. Di ambito meridionale è la Croce processionale del
XIII-XIV secolo in ottone in lamina sbalzato, inciso, della chiesa di
Sant'Agostino. La croce è degna di nota per l'antichità, e permette un
confronto con la vicina Croce di Nicola Gallucci di Guardiagrele. Nel recto
privo della parte inferiore, si vede la Vergine con San Gabriele annunciante,
ai lati il Crocifisso e al di sopra la figura di un angelo, nel verso i
simboli del Tetramorfo, che circondano la figura del Cristo in maestà.

La Croce di Nicola Gallucci è del XV secolo, in argento sbalzato, inciso,
niello, smalti champlevé, proveniente da Sant'Agostino. LA critica per la resa
dell'opera, la attribuisce al periodo maturo dell'orafo guardiese, anche se si
presenta più modesta della Croce conservata nella teca nella chiesa di Santa
Maria Maggiore (1422), si propone come un'opera innovativa rispetto alla
tradizione delle croci astili abruzzesi, Nicola realizza figure a tutto tondo
completamente a sbalzo e cesello, con precisione magistrale.

Di ambito abruzzese è il _San Maurizio tra la Legione Tebana_ del 1650, a olio
su tela, proveniente dalla scomparsa chiesa di San Maurizio in Largo dei
Frentani; di ambito napoletano è la statua di _San Giuseppe con Gesù Bambino_
del XVIII secolo, proveniente da Palazzo Stella Maranca in via Santa Maria
Maggiore; tale famiglia imparentata con quella del Cardinale Antinori
dell'Aquila, si estinse negli anni '60, all'a maestria con la quale appare il
lavoro d'intaglio delle varie parti, da parte dell'autore, si unisce l'estrema
sicurezza della armonica e mossa composizione non disgiunta dalla padronanza
della resa coloristica, e dalla sensibilità nel rendere l'espressione del
Bambino addormentato e la tenerezza del gesto che ne stringe tra le dita il
piccolo piede.

Sono presenti in teche le statue "vestite" o canocchie secondo il detto
popolare abruzzese, di cui venivano realizzate solo le mani e la testa,
piantate in una struttura scheletrica di ferro. Da collezioni private e dalle
chiese lancianesi provengono varie opere di fattura settecentesca, di
tradizione napoletana, di interesse una Sant'Anna Metterza con Maria Bambina,
e San Nicola di Bari vestito di carta. Di interesse anche le statue di Santa
Chiara proveniente dalla chiesa omonima, del XIX secolo, e un Sant'Antonio di
Padova del XVIII secolo, proveniente dal Convento dei Frati Minori Osservanti
di Lanciano.

La statua, di dimensioni superiori al naturale, al fine di renderla
proporzionata alle dimensioni della nicchia nella chiesa, si trovava
all'interno della chiesa di Santa Chiara e San Filippo neri sul corso Roma. La
Santa tiene tra le mani una pisside sferica, in metallo dorato; la pisside è
l'elemento iconografico di Santa Chiara d'Assisi, che ritorna all'emblema
dell'ordine delle Clarisse. Di ambito meridionale è la Madonna Addolorata del
XIX secolo in legno colpito e dipinto, argento sbalzato e cesellato, di
collezione privata; doveva trovarsi nella camera da letto, essendo oggetto di
ritualità di profonda devozione familiare.

Vi si trova, su muro, un grande pannello espositivo che rievoca la tradizione
della realizzazione delle canocchie in Abruzzo, e del rito della vestizione.
Di ambito meridionale è la Madonna Immacolata del XVIII secolo in legno
scolpito e dipinto, che conserva ancora l'abito originale, la veste delicata è
realizzata in seta, in buono stato di conservazione.

La sala contiene le reliquie che sono esposti in reliquiari di varia fattura e
aspetto, realizzati tra il XVII-XIX secolo, tra i più belli il reliquiario di
Papa Celestino V. Nella sala sono collocati inoltre il busto rogiinale di
Sant'Agostino Vescovo, proveniente dalla chiesa omonima, che oggi ne usa una
copia; questo è del 1718, opera di Domenico Renzetti, poi vi si trovano un
fonte battesimale in legno intagliato, inciso, dipinto e dorato a pianta
ottagonale, del XVII secolo, coevo di uno che ancora oggi si trova nella
chiesa di San Nicola. Risalta per il suo particolare pregio il monile da
sacrestia del XVII secolo, ornato con quattro pannelli raffiguranti paesaggi e
scene di caccia eseguiti in carta ritagliata su fondo nero.

Di ambito abruzzese è il mobile da sacrestia del XVII secolo, in legno
intagliato, carta intagliata, e vetro, proveniente dalla chiesa di
Sant'Agostino. Il mobile presenta nella parte superiore quattro specchiature
nelle quali sono stati inseriti lavori di arte applicata: quattro piccoli
riquadri realizzata in carta intagliata e applicata su fondo nero, con
raffigurazioni di paesaggi e scene di caccia, con complessi motivi vegetali.

Di ambito meridionale il reliquiario di Celestino V del XVIII secolo in legno
scolpito e dorato, forse appartenente alla chiesa con ex monastero di Santo
Spirito, fondata nel XIII secolo dai monaci Celestini, oggi sede del polo
museale archeologico, di ambito napoletano sono i vari reliquiari ad
ostensorio del XVIII-XIX secolo, in lamina d'argento e ottone, sbalzata e
incisa, vi sono conservati frammenti ossei dei santi, oppure "reliquie da
contatto", frammenti di abito o tessuto, posti a contatto delle reliquie vere
e proprie, per assorbirne i benefici effetti a vantaggio del popolo.

Di ambito tedesco è la copertina del _Messale di Dresda_ del 1868, in pelle,
ottone, carta cromolitografica, proveniente dalla Cattedrale; il pregevole
messale che reca sulla copertina la riproduzione della Madonna Sistina di
Raffaello Sanzio, fu un dono alla cattedrale del musicista Angelo Ciccarelli,
che studiò musica a Lanciano nel 1815 sotto la guida del maestro di cappella
Filippo Gianni, recandosi poi nel 1830 a Dresda alla Corte di Sassonia.

Il Crocifisso a muro con il "Volto Santo" ispirato alla reliquia di Manoppello
è del XVII secolo, in legno scolpito e dipinto, la particolarità sta proprio
che il viso è uguale a quello di Manoppello. Oltre al Messale di Dresda, nella
grande teca centrale della sala, si trova un volume dell’ _Opera omnia_ di
Giovanni Pico Della Mirandola, stampata nel 1498 ad incunabolo presso Venezia,
proveniente dalla Biblioteca del Capitolo della Cattedrale di Lanciano. Si
tratta di un rarissimo volume dato che di quest'edizione se ne conservano oggi
tre esemplari; il volume fu restaurato presso l'abbazia di Grottaferrata.

Del cardinale aquilano presso Lanciano Anton Ludovico Antinori si conserva il
_Libro di memoria della Città e Diocesi di Lanciano_ in latino, del XVIII
secolo, in manoscritto originale, proveniente dalla Biblioteca del Capitolo.
Il manoscritto è in due volumi, donato dal lancianese Antonio Cinerini
(1736-1802), cui il manoscritto era giunto in eredità dal fratello il
primicerio don Silvestro Cinerini, nel 1769 vicario capitolare di Lanciano. Si
trova inoltre nella teca un _Rogatorium Offitium Terrae Lanzani_ del XIV
secolo, manoscritto su pergamena, proveniente da Santa Maria Maggiore di
Lanciano, importante per ricostruire la storia religiosa della città sin dalle
origini; in esso sono presenti varie invocazioni ai santi protettori della
città, era utilizzato durante le Rogazioni, riti propiziatori in forma di
processioni, che si svolgevano dentro la città e fuori le mura. Vi si annota
la cappella di San Longino, l'antico monastero dei Basiliani dell'VIII secolo,
dove avvenne il miracolo eucaristico.

Si trovano i paramenti liturgici appartenuti al Monsignor Francesco Maria De
Luca e gli anelli dei presuli lancianesi, che vennero lasciati per tradizione
nel tesoro della Madonna del Ponte. Sono presenti anche due opere
settecentesche dell'ebanista Modesto Salvini di Orsogna, un tabernacolo e un
busto di San Pasquale Baylon, e un dipinto di San Giuseppe col Bambino, opera
di Giacinto Diano (1790), proveniente dal Palazzo Stella-Maranca; la sala
contiene anche alcune opere che devono essere restaurate.

Di ambito romano è un pastorale del 1940 in argento in lamina e a fusione,
inciso e cesellato, donato dagli eredi Carinci, il pastorale fu realizzato per
il Monsignor Alberto Carinci, nominato sacerdote nel 1922, e nel 1940 nominato
vescovo della diocesi di Isernia-Venafro, e nel 1948 della diocesi di Bojano-
Campobasso.

Di ambito meridionale il busto di Sant'Apollonia del XVII secolo, in legno
scolpito, dipinto e dorato, proveniente da Sant'Agostino, e forse appartenente
a un'antica cappella situata in contrada Sant'Iorio. Il busto doveva contenere
la reliquia della santa, il cui venerazione era diffusa nelle campagne
lancianesi contro il mal di denti.

Un ultimo prezioso reliquiario del XVII secolo rimaneggiato nel XX secolo, in
legno intagliato, dipinto e dorato, proviene dalla Cattedrale, è un unicum del
patrimonio diocesano, ricco di oltre 4.000 pezzi di frammenti ossei e tessuti,
come quelle del capo di Santa Venturia e l'osso di Santa Cordula

situata presso il palazzo vescovile, istituita nel 1987 per volere
dell'arcivescovo Ezio D'Antonio. Inizialmente era composta da due grandi fondi
librari, quello del seminario e quello del Capitolo della Cattedrale, e
successivamente furono aggiunti fondi minori come quello dell'Episcopio, e
l'altro personale del Monsignor Alberto Carinci. Il fondo del Seminario, dopo
i lavori che distrussero la scaffalatura antica negli anni '60, giacque nella
stanza per vent'anni, e grazie all'aiuto di volontari il materiale è stato
riordinato. Il fondo librario della Cattedrale si trovava sopra la sagrestia
in completo disordine, e successivamente il materiale fu riordinato e
trasferito in nuova sede. Il trasferimento iniziò nel 1988 sotto la guida del
dottor Michele Scioli, direttore della biblioteca. Furono restaurati il primo
piano, il salone con scaffalature, il secondo piano con ballatoio e tavoli di
consultazione. I due fondi maggiori comprendono testi di svariate discipline
dalla letteratura alla matematica, mentre altri incunaboli ed edizioni a
stampa contengono opere di Giovanni Pico della Mirandola, gli _Annalis
Frentanorum_ di Anton Ludovico Antinori, e le _Vite dei pittori_ di Giorgio
Vasari.

Altri progetti

