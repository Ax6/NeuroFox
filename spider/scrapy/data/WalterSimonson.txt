**Walter Simonson** (Knoxville, 2 settembre 1946) è un fumettista
statunitense. Dopo avere studiato geologia al Amherst College,[1][2] si è
trasferito al Rhode Island School of Design, diplomandosi nel 1972. La sua
tesi è stata _The Star Slammers_ , fumetto pubblicato come albo promozionale
per l'edizione del 1974 del World Science Fiction Convention a Washington,
D.C. Nel 1983 ha riproposto la storia, sotto forma di graphic novel, per la
Marvel Comics; in seguito ha continuato le avventure di _Star Slammers_ in una
miniserie prodotta durante la metà degli anni 1990 per l'etichetta _Bravura_
della Malibu Comics.

Il primo lavoro professionale di Simonson è stato pubblicato nel numero 10
della serie DC Comics _Weird War Tales_ #10,[3] nel gennaio 1973; nel medesimo
periodo realizzerà illustrazioni per l'edizione della Harry N. Abrams, Inc. di
_The Hobbit_. Con il lavoro su _Manhunter_ (scritto da Archie Goodwin), sempre
per la DC, Simonson attirerà l'attenzione su di sé da parte dell'ambiente. In
seguito disegnerà altre serie DC come _Metal Men_ e _Hercules Unbound_ ; nel
1979 collaborerà ancora con Goodwin per l'adattamento del film _Alien_ ,
pubblicato sulla rivista Heavy Metal.

Negli anni 1980 Simonson passa a Marvel Comics, dove lavora su _X-Factor_ (in
seguito insieme alla moglie Louise) e su _The Mighty Thor_. Simonson prenderà
il controllo totale su quest'ultima testata a partire dal numero 337,
introducendo nuovi personaggi (Beta Ray Bill, alieno in grado di sollevare
Mjolnir) e, tra le altre cose, trasformerà il protagonista in rana per alcuni
numeri.[4][5] Con _Thor_ comincia anche la collaborazione con John Workman,
che scriverà i testi fino al numero 367; dal numero seguente Simonson lascerà
i disegni a Sal Buscema, ma scriverà i testi fino al numero 382.

Diventa sceneggiatore dei _Fantastici Quattro_ (a partire dal numero 334),
diventandone anche disegnatore tre numeri più tardi. Terminato il lavoro con
il numero 354, Simonson tra le altre cose sarà coautore di _Iron Man 2020_
(1994) e della versione "Rinascita degli eroi" dei Vendicatori.

Simonson torna alla DC, dove realizza _Orion (DC Comics)_ e scrive la
sceneggiatura di _Wonder Woman_. Nel 2002 viene intervistato per il libro
_Panel Discussions_ insieme ad altri artisti come Durwin Talon, Will Eisner,
Mike Mignola e Mark Schultz. Dal 2003 al 2006 disegna la miniserie _Elric: The
Making of a Sorcerer_ , scritta dall'autore di Elric Michael Moorcock, e
sempre nel 2006 scrive la sceneggiatura di _Hawkgirl_. Altri lavori includono
le copertine per delle miniserie dedicate a Bat Lash e a Vigilante, e per una
serie ispirata al videogioco _World of Warcraft_ , realizzata per
Wildstorm.[6][7]

Nel 2011 Simonson appare in un cameo nel film di Thor[8]. Nel 2012 disegna sei
numeri della testata Marvel _The Avengers_ con Brian Michael Bendis ai testi.
L'arco narrativo illustrato da Simonson consiste in un tie-in di _Avengers vs.
X-Men._[9] Nel 2013 disegna tre numeri della testata _The Indestructible Hulk_
scritta da Mark Waid.[10] Nel luglio 2013, durante il San Diego Comic-Con,
annuncia la realizzazione di _Ragnarok_ per la IDW Publishing.[11] Il primo
numero della testata è uscito un anno dopo, nel luglio 2014. La serie narra le
avventure degli dei durante il Ragnarok, l'apocalisse norreno. In questo
fumetto Simonson narra nuovamente le avventure del dio Thor che, per ovvi
motivi, non è quello facente parte della continuity Marvel, ma è una versione
più fedele alla mitologia norrena.[12]

Altri progetti

