_**Storia della sessualità**_ è un'opera in quattro volumi di Michel Foucault.
Tra il 1976 ed il 1984 apparvero in Francia tre volumi: _**La volontà di
sapere**_ ( _Histoire de la sexualité, 1: la Volonté de savoir_ , 1976),
_**L'uso dei piaceri**_ ( _Histoire de la sexualité, II: l'Usage des plaisirs_
, 1984) e _**La cura di sé**_ ( _Histoire de la sexualité, III: le Souci de
soi_ , 1984). Il quarto volume, inedito per 34 anni ma scritto prima del
secondo e del terzo, è uscito nel febbraio 2018: _**Le confessioni della
carne**_ ( _Les aveux de la chair_ ) fu scritto tra il 1980 e il 1982, quando
consegnò all'Editore Gallimard la redazione finale, senza note[1].

Il primo volume si occupa della storia della sessualità negli ultimi due
secoli.

Secondo Foucault, la sessualità non è sempre esistita come la conosciamo noi
oggi e soprattutto come ne discutiamo. In particolare, negli ultimi due
secoli, la sfera del sesso è stata oggetto di una volontà di sapere, di una
pratica confessionale che prosegue in maniera blanda, ma comunque diffusa, la
volontà di potere e di sapere istituita con la modernità dalle istituzioni
prima religiose e poi secolari.

L'ipotesi repressiva dunque non spiega tutto o meglio non riesce a dar conto
di ciò che Foucault definisce appunto esplosione discorsiva. Come può, un
potere che si limita a reprimere, produrre un discorso di verità sulla
sessualità? La rappresentazione del potere che domina le analisi sulla
sessualità e aggiungiamo l'intera scena politica e filosofica sembra prendere
in considerazione solo l'elemento negativo del potere. È stata elaborata una
teoria del potere che Foucault definisce giuridico-discorsiva, proprio perché
trova il suo elemento centrale nell'enunciazione della legge e nel discorso
del diritto.

Per Foucault dunque la teoria classica del potere definisce la meccanica del
potere in maniera alquanto limitativa:

«Innanzitutto perché sarebbe un potere povero nelle sue risorse, economo nei
suoi procedimenti, monotono nelle tattiche che usa, incapace di invenzione e
in un certo senso condannato a ripetersi sempre. In secondo luogo perché è un
potere che non avrebbe altro che la potenza del "no"; incapace di produrre
alcunché, atto solo a porre limiti, sarebbe essenzialmente anti-energia; il
paradosso della sua efficacia sarebbe di non potere nulla, se non far sì che
ciò che sottomette non possa a sua volta fare niente, se non quel che gli si
permette di fare. E infine perché è un potere il cui modello sarebbe
essenzialmente giuridico, centrato sul solo enunciato della legge e sul solo
funzionamento del divieto. Tutti i modi di dominio, di sottomissione, di
assoggettamento si ridurrebbero in fin dei conti all'effetto di obbedienza.»

Foucault descrive il sesso come «Luogo privilegiato perché proprio a proposito
del sesso il potere sembra funzionare essenzialmente come divieto»[2].

Un'attenta analisi storica, una genealogia appunto, mostra invece che,
dissimulando sé stesso, il potere ha costruito una vera e propria tecnologia
del sesso, mostra che il potere non ha governato la sessualità principalmente
nella forma negativa del divieto (legge e sovranità), ma che anzi il potere è
soprattutto positivo[2].

Il sesso diventa dunque il terreno attraverso cui Foucault critica la teoria
classica del potere (giuridico-discorsiva). Questa è sostituita da una
analitica: una nuova griglia di interpretazione storica che riesce a non
trascurare gli elementi affermativi del potere. Elementi che non rientrano
nella logica della legge e del diritto e che il potere è costretto a
dissimulare per poter esistere e per continuare ad alimentarsi. Il segreto è
essenziale. È ciò che concede al potere quel carattere di seduzione che lo
rende accettabile. Come sarebbe facile opporsi a un potere che dice solo di
no... analizzare dunque la formazione di un certo tipo di sapere sul sesso non
in termini di repressione o di legge, ma di potere.

Qui non si analizza una forma di dominio esercitata da un gruppo su un altro.
L'analisi non si fonda sulla sovranità dello Stato o sulla forma della legge,
ma sul potere stesso. Ma che cosa è dunque il potere? Per Foucault con il
termine potere bisogna innanzitutto intendere:

«la molteplicità dei rapporti di forza immanenti al campo in cui si esercitano
e costitutivi della loro organizzazione; il gioco che attraverso lotte e
scontri incessanti li trasforma, li rafforza, li inverte; gli appoggi che
questi rapporti di forza trovano gli uni negli altri, in modo da formare una
catena o un sistema, o, al contrario, le differenze, le contraddizioni che li
isolano gli uni dagli altri; le strategie infine in cui realizzano i loro
effetti, ed il cui disegno generale o la cui cristallizzazione istituzionale
prendono corpo negli apparati statali, nella formulazione della legge, nelle
egemonie sociali.»

Attraversando Nietzsche, Foucault elabora una analitica del potere che riesce
a dar conto sia delle innumerevoli lotte sociali e della loro pluralità, sia
dell'elemento produttivo del potere;

Il cuore di questa analitica sono le relazioni. Per questo bisogna essere
nominalisti. Il potere non si esaurisce in una istituzione, in una struttura o
nella forma della legge ma è il nome che diamo a una particolare e complessa
situazione strategica. La guerra si rovescia nella politica e la politica si
rovescia nella guerra: ovvero i rapporti di forza vengono codificati e
integrati attraverso una duplice strategia pronta a rovesciarsi nel suo
opposto.

Foucault avanza dunque alcune tesi sulla natura del potere. Esso:

È dunque nel campo dei "rapporti di forza" che bisogna analizzare il potere.
Abbandonare la doppia figura Sovrano-Legge per decifrare i meccanismi di
potere a partire da una strategia immanente ai rapporti di forza.

E riguardo al sesso? Non dobbiamo chiederci come e perché "il" potere ha
bisogno di istituire un sapere sul sesso ma si tratta di immergere la
produzione abbondante dei discorsi sul sesso nel campo delle relazioni di
potere multiformi e mobili[7], secondo diverse regole:

Foucualt suggerisce dunque di orientarci verso una concezione del potere che
al privilegio della legge sostituisca il punto di vista dell'obiettivo, al
privilegio del divieto il punto di vista dell'efficacia tattica, al privilegio
della sovranità l'analisi di un campo multiforme e mobile di rapporti di forza
in cui si producono effetti di dominio complessivi, ma mai completamente
stabili[9]. Il modello strategico sostituisce il modello del diritto. La
guerra si rovescia nella politica.

Foucault distingue quattro «grandi insiemi strategici» che a partire dal XVIII
secolo sul rapporto tra sesso e sapere/potere[10]:

La teoria della sessualità centrata sull'ipotesi repressiva si rifà a due
principali momenti di rottura: l'instaurazione delle grandi proibizioni nel
XVII secolo e l'attenuazione di questi nel corso del XX secolo.

Foucault ripercorre invece la cronologia della diffusione e degli effetti
delle procedure di condizionamento del sesso.

Intorno a questa stretta relazione tra potere-sapere Michel Foucault
costruisce la biopolitica. L'analitica del potere permette a Foucault di
rileggere l'intera modernità nei termini di una produzione/conservazione. La
rappresentazione classica del potere infatti non riesce a spiegare quella
componente affermativa del potere che invece sembra essere il nucleo dei
moderni stati nazione. Al centro di questa operazione di produzione vi è il
corpo umano: corpo su cui si inscrivono sia le strategie globali (diritto e
legge) sia le strategie locali (relazionali). Il corpo viene investito da una
produzione discorsiva che lo rende terreno di intervento, di modificazione, di
produzione.

