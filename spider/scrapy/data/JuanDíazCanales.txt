**Juan Díaz Canales** (Madrid, 1972) è un fumettista e sceneggiatore spagnolo
conosciuto come co-creatore di Blacksad.

Sin da giovanissimo, Juan Díaz Canales inizia ad interessarsi al fumetto,
interesse che aumentò e si espanse al cinema d'animazione. All'età di diciotto
anni, entra in una scuola di animazione. Nel 1996 fonda, insieme ad altri tre
artisti, una compagnia chiamata Tridente Animation. Attraverso questa
compagnia, Canales ha lavorato con case di produzione europee e americane,
fornendo storie e sceneggiature per fumetti e film d'animazione, oltre che
dirigendo serie televisive d'animazione e film animati.

Durante questo periodo incontra Juanjo Guarnido, con il quale Canales decide
di creare dei fumetti basati su un investigatore privato, Blacksad. Dopo aver
contattato diverse case editrici, Guarnido e Canales finalmente ottengono un
contratto con l'editore francese Dargaud, e nel novembre 2000, _Quelque part
entre les ombres (Da qualche parte all'interno delle ombre)_ viene
pubblicato.[1] È un grande successo sia di critica che di pubblico, e viene
premiato con il Prix de la Découverte in occasione del Sierre International
Comics Festival e con l'"Avenir" al Festival di Lys-lez-Lannoy,
rispettivamente in Svizzera e Francia. A marzo 2003 viene pubblicato il
secondo albo della serie, _Arctic-Nation_. Ancora una volta è un grande
successo, che gli fa vincere il premio del pubblico ed il premio per i disegni
in occasione del prestigioso festival Festival international de la bande
dessinée d'Angoulême del 2004. Il terzo capitolo della saga di _Blacksad_ ,
_Âme Rouge (Anima rossa)_ , viene pubblicato nel 2005 e nel 2006 viene
premiato come migliore serie ad Angoulême.[2]

Nel 2015 firma, con Rubén Pellejero ai disegni, il trentesimo album di Corto
Maltese _Sotto il sole di mezzanotte_ , il primo nella storia editoriale del
famoso marinaio a non essere firmato dal suo creatore Hugo Pratt, deceduto nel
1995. L'album è uscito in contemporanea in Francia con l'editore Casterman, in
Spagna con l'editore Norma Editorial e in Italia con l'editore Rizzoli Lizard.
Nel 2017 la coppia di autori pubblica una seconda storia di Corto Maltese,
_Equatoria_.

Altri progetti

