**John Tavener** (Wembley, 28 gennaio 1944 – Child Okefor, 12 novembre 2013) è
stato un compositore britannico, è stato insignito del titolo di baronetto nel
2000 per i suoi meriti artistici.

John Kenneth Tavener è diretto discendente del compositore britannico John
Taverner. Egli ha frequentato la _Highgate School_ e successivamente la _Royal
Academy of Music_ dove fu allievo di Lennox Berkeley. Il primo lavoro che lo
portò alla ribalta fu la cantata _The Whale_ , basata sull'episodio biblico
del Vecchio testamento _Giona e la balena_. Essa venne eseguita in prima
mondiale dalla London Sinfonietta e quindi registrata per l'etichetta
discografica _Apple Records_. Altra opera registrata per la stessa etichetta è
stata il _Celtic Requiem_.

Nel 1968 avviene la prima esecuzione assoluta nella Queen's Elizabeth Hall di
Londra di "Introit for the Feast of St.John Damascene", cantata sacra per
soprano, contralto, coro misto a 4 voci e orchestra di sua composizione con
Heather Harper.

Nel 1977 si convertì alla religione ortodossa russa. Da allora le influenze
della tradizione ortodossa e le sue liturgie influenzarono la scrittura
musicale del compositore britannico. Egli fu particolarmente coinvolto nel
misticismo indirizzando i suoi studi e le sue composizioni al pensiero del
padre della chiesa russa san Giovanni Crisostomo.

Uno dei pezzi più popolari di Tavener, ed eseguito molto frequentemente, è il
breve corale senza accompagnamento, in quattro parti, su testi di William
Blake, _The Lamb_ , scritto in occasione del terzo compleanno di suo nipote in
un pomeriggio del 1982. Questo pezzo, scritto in stile omofonico, viene
normalmente eseguito come canto di Natale. Importante comunque è stata la sua
esplorazione della cultura musicale di Russia e Grecia come dimostrato dalle
sue composizioni _Akhmatova Requiem_ e _Sixteen Haiku of Seferis_. Suoi lavori
successivi sono stati _The Akathist of Thanksgiving_ (1987), composto per
celebrare il primo millennio della chiesa ortodossa russa, _The Protecting
Veil_ e _Song For Athene_ eseguita ai funerali della principessa Diana di
Galles nel 1997. Dopo la morte della principessa compose e dedicò alla sua
memoria il pezzo _Eternity's Sunrise_ , su di un testo poetico di William
Blake.

È stato scritto, particolarmente dalla stampa britannica, che Tavener abbia
abbandonato la chiesa ortodossa[1] per esplorare alcune differenti tradizioni
religiose fra le quali l'Induismo e l'Islam, e divenire un seguace del
filosofo mistico Frithjof Schuon. Nel 2003 ha composto la grandiosa opera _The
Veil of the Temple_ , basata su testi di varie religioni. Essa è scritta per
quattro cori, diverse orchestre, diversi cantanti solisti e dura almeno sette
ore.

Mentre le prime opere di Tavener erano influenzate dalla musica di Igor'
Fëdorovič Stravinskij, spesso invocando il suono universale di _Requiem
Canticles_ e _A Sermon, a Narrative and a Prayer_ , le sue composizioni
recenti usano delle sonorità più libere e sono spesso diatonicamente tonali.
Alcuni critici trovano delle similitudini stilistiche con la musica di Arvo
Pärt. Anche la musica di Olivier Messiaen ha influito sulle prime composizioni
di Tavener.

Colpito da ictus nel 1979, nel 1990 gli è stata diagnosticata la Sindrome di
Marfan[2] e nel 2007 ha subito un attacco cardiaco . È scomparso nel 2013
all'età di 69 anni nella sua casa nel Dorset[3].

Altri progetti

