**Elvio Fachinelli** (Luserna, 29 dicembre 1928 – Milano, 21 dicembre 1989) è
stato uno psichiatra e psicoanalista italiano.

Laureatosi in medicina a Pavia nel 1952, dove fu alunno del Collegio Cairoli,
si specializzò in neuropsichiatria a Milano nel 1961 con una tesi sul test di
Rorschach nei pazienti fobici e ossessivi. Entrato a far parte della Società
Psicoanalitica Italiana nel 1966, dopo un training analitico con Cesare
Musatti, collaborò per oltre vent'anni con importanti riviste del settore come
_Il corpo_ , _Quaderni Piacentini_ , _Quindici_. Forse il suo più importante
contributo alla psicologia, in particolare infantile, è stata la promozione
della cosiddetta _pedagogia non autoritaria_ , estrinsecatasi anche con la
creazione di progetti pratici, come un asilo autogestito nella zona di Porta
Ticinese a Milano.

Tra i promotori di un convegno sulle esperienze non autoritarie nella scuola,
da questo trasse lo spunto per la fondazione, assieme a Lea Melandri, della
rivista (e casa editrice collegata) L'erba voglio (1971-1977). Nella sua
carriera ha inoltre collaborato alla divulgazione dell'opera di Sigmund Freud,
curando la traduzione di alcune delle sue opere più importanti. Luserna, sua
città natale, gli ha intitolato la biblioteca locale, dove sono raccolte le
sue carte. Le sue opere sono in ristampa presso Adelphi, a cura della figlia
Giuditta Fachinelli.

Altri progetti

