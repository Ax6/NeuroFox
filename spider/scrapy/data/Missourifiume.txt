Il **Missouri** (AFI: [misˈsuri][2]) è uno dei principali fiumi dell'America
settentrionale, il più importante tributario del fiume Mississippi, nonché il
più lungo affluente del mondo.

Il Missouri nasce dalla confluenza dei fiumi Madison, Jefferson e Gallatin in
Montana e scorre fino ad incontrare il Mississippi a nord di St. Louis. Il
Missouri ha una lunghezza di 4710 km e, considerando anche il basso
Mississipi, si può considerare il quarto fiume al mondo per lunghezza[3].

A seconda che si consideri la sua lunghezza dalle sorgenti o da Three Forks
nel Montana dove confluiscono i tre fiumi che lo originano, è considerato il
fiume più lungo o il secondo fiume più lungo degli Stati Uniti[3]. Prima del
programma di canalizzazione _Pick-Sloan_ era indubbiamente il fiume più lungo
degli Stati Uniti.

Il sistema fluviale combinato Mississippi-Missouri è il quarto fiume al mondo
per lunghezza. Alla confluenza col Mississippi il Missouri apporta un volume
d'acqua che è meno della metà di quello del Mississippi Superiore e dell'Ohio
che è il secondo affluente del Mississippi.

Altri progetti

