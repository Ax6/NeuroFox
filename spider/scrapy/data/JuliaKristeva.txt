**Julia Kristeva** (bgr. Юлия Кръстева, _Julija Krăsteva_ ; Sliven, 24 giugno
1941) è una linguista, psicanalista, filosofa e scrittrice francese di origine
bulgara.

Vive e lavora in Francia dal 1964 e pubblica principalmente in francese.
Partecipò alla redazione della rivista _Tel Quel_ e, soprattutto negli anni
sessanta e settanta, partecipò attivamente alla vita culturale francese
dell'epoca, teorizzando e sviluppando tra l'altro il concetto di
intertestualità. Collaborò con Michel Foucault, Roland Barthes, Jacques
Derrida e Philippe Sollers. Si sposò con quest'ultimo.

Nel 1979 divenne psicanalista, dopo aver seguito dei seminari di Jacques
Lacan. Ha costruito una relazione tra la semiologia e l'analisi psicanalitica.
Insegna Semiologia alla State University of New York e all'Università Paris
VII - Denis-Diderot. Dirige il "Centro Roland Barthes" e nel 2004 ha ricevuto
il Premio Holberg. Il 12 dicembre 2018 riceve la laurea magistrale honoris
causa in Traduzione specialistica e Interpretariato di conferenza presso la
Libera università di lingue e comunicazione IULM di Milano.[1]

Il suo lavoro è cominciato intorno alla semiologia occupandosi di dialogo,
verosimiglianza, ideologemi, moda e letteratura. Specialmente di autori come
Sade, Roussel, Bataille, Beckett (con _Le père, l'amour, l'exile_ ) e in
misura maggiore di Mallarmé, al quale ha dedicato una monografia importante (
_La révolution du langage poétique_ , 1974). Un altro libro di critica
letteraria che già apre alla psicoanalisi è _Pouvoirs de l'horreur_ (1980), su
Céline. Seguono poi anni d'interesse verso i fenomeni dell'amore e della
depressione, l'idea di esilio, e il problema della fede. Un romanzo semi-
autobiografico ( _I samurai_ , 1990) ricostruisce i suoi anni d'impegno
politico maoista e gli incontri di lei, giovane e attraente ragazza giunta a
Parigi dall'est Europa, con gli intellettuali dell'epoca. Di una successiva
ricerca sul "genio femminile" fanno parte i tre libri su Hannah Arendt,
Melanie Klein e Colette.

Kristeva è stata considerata una delle maggiori esponenti del femminismo
francese insieme a Simone de Beauvoir, Hélène Cixous e Luce Irigaray.[2][3] Ha
avuto una notevole influenza sul femminismo e la critica letteraria femminista
negli Stati Uniti e nel Regno Unito.[4][5]

Nel 1997, i fisici A. Sokal e J. Bricmont dedicarono un capitolo del loro
libro _Impostures intellectuelles_[6] all'utilizzo che Kristeva fece della
matematica in alcuni degli scritti che la resero famosa negli anni Sessanta e
Settanta. Essi illustrano (pagg. 38-49 della prima edizione americana) la
assai superficiale conoscenza di Kristeva della matematica che purtuttavia
ella pretende di richiamare, e sostengono inoltre che ella non riesca a
mostrare la rilevanza, in linguistica, dei concetti matematici che importa in
modo analogico, e che tale rilevanza verosimilmente non esiste.

Altri progetti

