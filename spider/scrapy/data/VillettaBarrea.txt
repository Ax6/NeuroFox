**Villetta Barrea** ( _La Villa_ / _La Vëllétta,_ in dialetto villettese) è un
comune italiano di 618 abitanti della provincia dell'Aquila in Abruzzo.
Immerso nel parco nazionale d'Abruzzo, Lazio e Molise, è un centro turistico
bagnato dal lago di Barrea. Dista 3 km dalla riserva naturale della Camosciara
e 13 km dal passo Godi.

Il paese sorge in mezzo al gruppo montuoso dei monti Marsicani, nel punto in
cui il fiume Sangro si addentra in una gola dai ripidi fianchi boscosi per poi
allargarsi e immettersi nel lago di Barrea. Il paese si trova tra Monte
Mattone (1.809 m) e Monte Sterpi d'Alto (1.966 m), circondato da pinete di
pino nero.

Il principale corso d'acqua della zona è costituito dal fiume Sangro che nel
territorio comunale di Villetta Barrea riceve due dei suoi primi affluenti: lo
Scerto e il Profluo.

Villetta Barrea dista circa 168 km da Roma, 149 km da Napoli, 124 km da
Pescara, 123 km da L'Aquila, 61 km da Frosinone e 69 km da Avezzano.

Il territorio dell'Alto Sangro fu abitato sin dal Paleolitico superiore come
attestato dai ritrovamenti archeologici effettuati nella grotta "Achille
Graziani".[2]

È probabile che i primi abitanti di questo territorio fossero gruppi di
cacciatori provenienti da quote più basse, i quali raggiungevano
periodicamente queste montagne alla ricerca di selce e di grosse prede.
Inoltre, alcune antiche necropoli testimoniano la presenza, almeno dal primo
millennio a.C., di popolazioni stanziali che praticavano sia l'agricoltura che
l'allevamento.

Infatti, sono numerosi i luoghi di sepoltura rinvenuti nelle vicine località
di Val Fondillo e di Colle Ciglio, tutti riconducibili ad un periodo compreso
tra il VI secolo a.C. e il V secolo a.C.. Con il processo di romanizzazione
che seguì le guerre sannitiche nell'Alto Sangro si affermò la pastorizia
transumante verso l'odierna Puglia settentrionale.

Sembra risalire all'VIII secolo l'edificazione del monastero benedettino di S.
Angelo in Barreggio, distrutto nel 937 in seguito ad una incursione ungara.
Questo monastero si trovava nell'area dell'odierno cimitero di Villetta
Barrea. Successivamente, lo _Studio_ , un monastero-fortilizio, venne
costruito su di una rupe a picco sulla Foce di Barrea per iniziativa del
monastero di Montecassino, presente con i suoi monaci nella zona a partire dal
1017, quando l'intera area venne ceduta dal monastero di S. Vincenzo al
Volturno.

L'origine, però, dell'abitato di Villetta Barrea, fu coeva allo spopolamento
di _Rocca Intramonti_ , antico centro abitato sorto ai piedi della Camosciara,
abbandonato dai suoi abitanti tra la fine del XIV secolo e l'inizio del XV
secolo.

Così, le prime notizie su Villetta Barrea risalgono agli inizi del XV secolo,
periodo nel quale il nascente borgo viene indicato con i nomi di _Villa Valis
Regiae_ e _Villa di Varreggia_. Inoltre, verso la metà del XV secolo ci fu la
ripresa dell'industria armentizia promossa da Alfonso I di Napoli, il quale,
istituendo nel 1447 la Regia dogana della Mena delle pecore di Foggia, riaprì
i tratturi.

Il nuovo agglomerato divenne feudo prima dei Caldora, poi dei De Requenses, ai
quali seguirono i D'Afflitto e i Caracciolo di Melissano.

A Villetta Barrea, la crisi della pastorizia transumante insieme
all'incremento demografico, contribuirono ad accrescere il fenomeno
dell'emigrazione oltreoceano, che ebbe il suo apice tra gli ultimi anni del
XIX secolo e i primi anni del XX secolo.

Durante la seconda guerra mondiale, a soli 5 km da Villetta Barrea, si assestò
il fronte della linea Gustav. Successivamente, nel dicembre del 1943, i
villettesi dovettero obbedire all'ordine di sfollamento emesso dalle autorità
militari tedesche. Molti sfollati trovarono rifugio presso Passignano sul
Trasimeno in provincia di Perugia.

Alla fine della guerra, i villettesi si ritrovarono in una condizione di
miseria assoluta e con il declino dell'economia tradizionale l'emigrazione
riprese, in particolar modo verso la città di Roma.

Ai danni provocati dal terremoto del 1984 la popolazione di Villetta Barrea
reagì mediante la ristrutturazione degli antichi edifici e la creazione di
nuove strutture che migliorarono ulteriormente le capacità ricettive del
settore turistico.

Abitanti censiti[7]  

Villetta Barrea è raggiungibile dalla Marsica orientale e dalla bassa val di
Sangro attraverso la strada statale 83 Marsicana che attraversa il parco
nazionale d'Abruzzo da nord a sud-est toccando anche altri centri turistici
come Pescasseroli, Opi, Civitella Alfedena, Barrea e Alfedena. Accessi
secondari provengono dalla strada statale 479 Sannite passando per la valle
del Sagittario e per Scanno-passo Godi, e dal territorio laziale attraverso il
valico di Forca d'Acero e l'omonima strada statale 509 passante per Opi.

Villetta Barrea è gemellata con:[8]

Altri progetti

