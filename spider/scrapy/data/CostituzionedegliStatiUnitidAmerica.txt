La **Costituzione degli Stati Uniti d'America** è la legge suprema degli Stati
Uniti d'America.

Venne completata lunedì 17 settembre 1787, con la sua adozione da parte della
convenzione di Filadelfia, nell'omonima città della Pennsylvania, e venne
successivamente ratificata da speciali "Convenzioni" convocate a tale
proposito in ognuno dei tredici stati esistenti all'epoca. Entrò in vigore nel
1789, ed è servita da modello per diverse costituzioni adottate da altre
nazioni. La Costituzione creò un governo federale maggiormente unificato, al
posto di quello che era un gruppo di stati indipendenti che operavano sotto
gli Articoli della Confederazione. Il primo Stato a ratificare la Costituzione
fu il Delaware.

È la Costituzione più antica ancora in vigore. Una scrittura originale della
Costituzione è in mostra negli Archivi Nazionali di Washington, D.C.

Dopo la guerra d'indipendenza, i tredici stati formarono inizialmente un
governo centrale molto debole in base agli Articoli della Confederazione.
Questo governo non aveva, ad esempio, alcun potere di imporre tasse poiché non
aveva l'organizzazione necessaria a far rispettare i pagamenti. Non poteva
nemmeno controllare i commerci tra gli stati, per cui si venne a creare una
serie di leggi tributarie e di tariffe in conflitto tra i vari stati. Inoltre,
gli Articoli richiedevano il consenso unanime di tutti gli stati prima che
potesse essere attuato qualsiasi cambiamento. Gli stati prendevano il governo
centrale con tale leggerezza che i loro rappresentanti erano spesso assenti e
la legislatura nazionale veniva di frequente bloccata, anche su questioni
marginali, a causa della mancanza di un quorum.

A seguito di questi problemi, venne indetta una convenzione, a causa di una
disputa territoriale tra Virginia e Maryland, per vagliare la possibilità di
emendare gli articoli e rafforzare il governo federale. L'ordine del giorno
prevedeva solo l'emendamento di quegli articoli, ma il comitato ignorò le sue
limitazioni. La Convenzione si riunì a Filadelfia, Pennsylvania, nell'estate
del 1787, votò subito per tenere segrete le delibere e decise la stesura di un
nuovo modello di governo, stipulando infine che solo 9 stati su 13 avrebbero
dovuto ratificarlo per farlo entrare in vigore. Tutto ciò venne criticato in
quanto andava ben oltre il mandato della Convenzione, oltre a essere fuori
dalla legalità, ma la paralisi del governo degli Articoli della Confederazione
era evidente e si concordò di sottoporre la proposta agli stati nonostante le
eccezioni sollevate. Il 17 settembre 1787, la Costituzione venne completata e
firmata a Filadelfia e il nuovo governo da questa prescritto entrò in funzione
il 4 marzo 1789, dopo che in molti stati ci fu un'aspra lotta sulla ratifica.
Queste dispute portarono alla creazione di una Costituzione basata sul
compromesso tra i diversi stati e le diverse fazioni politiche.

Nel 1776 Benjamin Franklin contribuì alla stesura della dichiarazione di
indipendenza americana. Nel 1787 partecipò alle riunioni in cui venne stilata
la costituzione americana, il documento che rimpiazzò gli articoli della
confederazione. Fu l'unico dei Padri Fondatori a partecipare alla stesura di
tutti e tre i principali documenti degli Stati Uniti d'America. Uno dei
modelli ispiratori per Benjamin Franklin e la Costituzione americana fu "La
Scienza della Legislazione" del napoletano Gaetano Filangieri, con il quale
aveva una fitta corrispondenza.

La Costituzione statunitense si definisce come "legge suprema del Paese". Le
corti hanno interpretato la frase in questo senso: quando le leggi (incluse le
costituzioni dei singoli Stati) che sono state approvate dalle legislature
statali, o dal Congresso (nazionale), vengono ritenute in conflitto con la
Costituzione federale, tali leggi sono nulle e prive di effetto. Le decisioni
della Corte suprema nel corso di oltre due secoli hanno ripetutamente
confermato e rafforzato questa dottrina della "supremazia costituzionale" (o
"clausola di supremazia").

In base alla Costituzione, l'autorità ultima, politica e governativa, è
affidata all'elettorato statunitense, che può cambiare la legge fondamentale,
se lo desidera, emendando la Costituzione o, come caso estremo, stilandone una
nuova. Il popolo comunque non esercita questo diritto in maniera diretta, ma
delega gli affari quotidiani del governo ai funzionari pubblici, sia eletti
sia nominati, alcuni dei quali sono previsti dalla Costituzione.

Il potere dei funzionari pubblici è limitato. Le loro azioni ufficiali devono
essere conformi alla Costituzione e alle leggi fatte in accordo con essa. I
funzionari eletti possono mantenere il loro ufficio solo se rieletti a
intervalli periodici. I funzionari nominati prestano servizio, in genere, a
piacere della persona o autorità che li ha nominati, e possono essere rimossi
in qualsiasi momento. L'eccezione a questa pratica è la nomina a vita, da
parte del Presidente, dei giudici della Corte Suprema e di altri giudici
federali. Lo scopo di questa eccezione è di rendere questi incarichi liberi da
obblighi o influenze politiche.

Pure se la Costituzione è cambiata sotto molti aspetti fin dalla sua prima
adozione, i suoi principi base sono ancora gli stessi del 1787:

Esistono tre rami principali di governo — potere esecutivo, potere
legislativo, e potere giudiziario — separati e distinti l'uno dall'altro. I
poteri dati a ogni ramo sono bilanciati e controllati dai poteri degli altri
due: ogni ramo controlla così i potenziali eccessi degli altri.

Gli Stati Uniti hanno una struttura federale. I poteri elencati nella
Costituzione sono dati al governo federale, mentre tutti gli altri poteri non
indicati rimangono ai singoli stati.

La Costituzione, insieme alle leggi emesse secondo i suoi dettami e i trattati
firmati dal Presidente e approvati dal Senato, è al di sopra di tutte le altre
leggi, atti esecutivi e normative. Fin dal caso _Marbury v. Madison_ , il
potere giudiziario degli Stati Uniti è stato attivo nel processo di revisione
giuridica. Ciò significa che le corti federali esaminano le leggi emesse e,
nel caso le ritengano incostituzionali, possono disapplicarle. Inoltre
esaminano anche gli atti dei pubblici ufficiali — incluso il Presidente stesso
( _United States v. Nixon_ ).

Tutte le persone sono uguali davanti alla legge e beneficiano egualmente del
diritto alla protezione da essa fornita. Tutti gli stati sono uguali e nessuno
può ricevere un trattamento speciale dal governo federale. Nei limiti della
Costituzione, ogni stato deve riconoscere e rispettare le leggi degli altri. I
governi statali, come il governo federale, devono avere una forma
repubblicana, la cui autorità finale risiede nel popolo.

Il popolo ha il diritto di cambiare la sua forma di governo nazionale con i
mezzi definiti dal quinto articolo della Costituzione stessa.

Il preambolo alla Costituzione degli Stati Uniti consiste di una singola frase
che introduce il documento e i suoi scopi. Il preambolo in sé non garantisce
alcun potere né inibisce alcuna azione. Esso spiega solamente la logica dietro
alla Costituzione. Il preambolo, in particolare nelle sue prime tre parole
("We the people", "Noi il popolo") scritte più in grande rispetto al resto del
testo, è una delle sezioni più citate della Costituzione.

Il resto della Costituzione consiste di sette articoli; la loro separazione
riflette, in generale, l'idea della separazione dei poteri per non affidarli a
un'unica persona.

L'articolo I stabilisce la branca legislativa del governo, il Congresso degli
Stati Uniti d'America, che comprende la Camera dei Rappresentanti e il Senato.
L'articolo stabilisce il metodo di elezione e la qualifica dei membri di
ciascuna camera. Inoltre, delinea le procedure legislative e indica i poteri
del ramo legislativo. Infine, stabilisce i limiti del potere legislativo
federale e di stato.

L'articolo I è il più lungo dei sette articoli. Gli emendamenti all'articolo
I, contrariamente agli emendamenti agli altri articoli, sono limitati dalla
Costituzione. Nessun emendamento fatto prima del 1808 può influenzare la prima
e la quarta clausola della sezione 9 di questo articolo. La prima clausola
impedì al Congresso di proibire la tratta degli schiavi fino al 1808; la
quarta richiedeva che le tasse dirette fossero proporzionate agli stati in
ragione della loro popolazione. Inoltre, la Costituzione preclude al Congresso
di privare uno Stato dell'equa rappresentanza al Senato ( _vide infra_ ) senza
il suo consenso. L'articolo I inoltre comprende la Clausola di Commercio, che
garantisce al Congresso il potere di regolare i commerci interstatali e
internazionali.

L'articolo II descrive la presidenza (il ramo esecutivo): i poteri
dell'ufficio, i requisiti per essere presidente e le procedure per l'elezione.
Prevede inoltre l'incarico di Vicepresidente degli Stati Uniti d'America, una
figura il cui ruolo ufficiale è quello di sostituire il presidente, se questi
è impossibilitato a svolgere le sue funzioni o si dimette, e di presiedere ai
dibattiti in Senato, con diritto di voto in caso di parità. L'articolo II
contiene anche la clausola che permette l'impeachment dei funzionari
costituzionali (Presidente, Vice Presidente, Giudici).

L'articolo III descrive il sistema giudiziario americano, compresa la Corte
Suprema. L'articolo _richiede_ che esista una corte chiamata Corte Suprema; il
Congresso, a sua discrezione, può creare corti inferiori, i cui ordini e
sentenze possono essere rivisti dalla Corte Suprema. L'articolo III inoltre
richiede il processo con giuria in tutti i casi penali, definisce il crimine
di tradimento, e incarica il Congresso di stabilire la pena relativa,
imponendovi al tempo stesso dei limiti.

L'articolo IV descrive le relazioni tra gli stati e tra questi e il governo
federale. Ad esempio, richiede che gli Stati diano "piena fiducia e credito"
agli atti pubblici, registrazioni e procedimenti giudiziari degli altri stati.
Al Congresso è permesso regolare il modo in cui tali atti o procedimenti
possono essere ammessi. La clausola dei "privilegi e immunità" proibisce la
discriminazione dei cittadini di altri stati in favore di quelli del proprio
(ovvero, prevedere pene più pesanti per individui di altri stati condannati
per un crimine commesso all'interno di un certo Stato). Inoltre stabilisce le
norme di estradizione tra gli stati, così come istituisce una base legale per
la libertà di movimento tra gli stati.

L'articolo V descrive il processo necessario per emendare la Costituzione.
Fornisce due metodi per proporre gli emendamenti: nel primo caso i due terzi
delle legislature di stato possono richiedere una convenzione allo scopo di
valutare gli emendamenti, nel secondo il Congresso può proporre un emendamento
con una maggioranza dei due terzi in ogni camera. Gli emendamenti proposti
dalla convenzione o dal Congresso devono comunque essere ratificati dai tre
quarti degli stati per entrare in vigore; l'articolo dà al Congresso l'opzione
di richiedere la ratifica dalle legislature statali o da convenzioni indette
in ogni stato. Attualmente l'articolo V pone un solo limite al potere di
emendamento: nessun emendamento può privare uno Stato della sua equa
rappresentanza nel Senato, senza il consenso di tale stato.

L'articolo VI impone la Costituzione, e le leggi e i trattati degli Stati
Uniti stipulati in accordo con essa, come legge suprema del Paese. Inoltre
convalida il debito nazionale creato dagli Articoli della Confederazione e
richiede che tutti i legislatori, i funzionari federali e i giudici prestino
giuramento di sostenere la Costituzione.

L'articolo VII delinea i requisiti per la ratifica della costituzione. La
Costituzione fu in origine proposta come emendamento degli Articoli della
Confederazione, per cui era richiesta la ratifica di tutti i tredici stati per
poter apportare cambiamenti. L'articolo VII della Costituzione richiese la
ratifica di solo nove dei tredici stati per poter entrare in vigore. Gli
studiosi hanno di norma risolto questa contraddizione sostenendo che quando il
nono Stato ratificò la Costituzione e questa entrò quindi in vigore, si ebbe
implicitamente una secessione di quei nove stati dall'unione governata dagli
Articoli e si creò al suo posto una nuova unione federale distinta. Secondo
questa teoria, quegli stati che non ratificarono la Costituzione rimasero
parte di una federazione separata. In ogni caso, la Costituzione fu poi
ratificata da tutti gli stati.

Gli autori della Costituzione erano consci che modifiche sarebbero potute
rendersi necessarie nel corso del tempo. Per tutelarne al contempo la
stabilità, tuttavia, tali modifiche non avrebbero dovuto essere troppo
semplici da apportare. Nel bilanciare le modalità di emendamento, requisiti
troppo rigidi di unanimità non avrebbero dovuto bloccare un'azione desiderata
dalla vasta maggioranza della popolazione. La loro soluzione fu di escogitare
un processo duale con il quale la costituzione potesse essere cambiata.

La prima opzione deve prendere il via dal Congresso, il quale, con due terzi
del voto (con un quorum) in ogni camera, può dare il via a un emendamento. In
alternativa, le legislature dei due terzi degli stati possono chiedere al
Congresso di indire una convenzione nazionale per discutere e stilare gli
emendamenti. In entrambi i casi, gli emendamenti devono avere l'approvazione
delle legislature o delle convenzioni di tre quarti degli stati esistenti,
prima di diventare parte della costituzione. Alcuni ritengono che i
cambiamenti demografici negli Stati Uniti, in particolare la grande disparità
tra la popolazione degli stati, ha reso la costituzione troppo difficile da
emendare, con stati che rappresentano appena il 4% della popolazione che sono
teoricamente in grado di bloccare emendamenti desiderati da oltre il 90% dei
cittadini statunitensi; altri invece ritengono che risultati così estremi
possano verificarsi con estrema improbabilità. A ogni modo, qualsiasi proposta
di cambiare il metodo di approvazione degli emendamenti richiede un
emendamento della costituzione.

Oltre al processo di modifica diretta della Costituzione, l'effetto pratico di
queste condizioni può essere cambiato per decisione giudiziaria. Gli Stati
Uniti sono un paese che adotta la common law, e le corti sono obbligate a
seguire i precedenti stabiliti nei casi passati. Comunque, quando una
decisione della Corte Suprema chiarifica l'applicazione di una parte della
Costituzione alla legge comune, l'effetto è quello di stabilire il significato
di tale parte per tutti gli scopi pratici. Non molto dopo l'adozione della
Costituzione, nel caso _Marbury v. Madison_ del 1803, la Corte Suprema stabilì
la dottrina della revisione giudiziaria, che consiste nel potere della corte
di esaminare la legislazione e altri atti del Congresso, per deciderne la
costituzionalità. La dottrina abbraccia inoltre il potere della corte di
spiegare il significato di diverse sezioni della costituzione nel modo in cui
si applicano a casi particolari portati davanti alla corte. Siccome tali cause
riflettono cambiamenti nelle condizioni legali, politiche, economiche e
sociali, ciò fornisce in pratica un meccanismo per adattare la costituzione al
di fuori degli emendamenti. Nel corso degli anni, una serie di decisioni
giudiziarie, su questioni che vanno dalla regolamentazione governativa di
radio e televisione, ai diritti dell'accusato in cause penali, hanno avuto
l'effetto di modificare quello che era il significato inteso di molte clausole
costituzionali, senza portare alcun cambiamento al testo della costituzione
stessa.

La legislazione del Congresso, approvata per implementare le condizioni
previste dalla Costituzione o per adattare tali implementazioni alle mutate
condizioni, amplia anch'essa, e in modo sottile cambia, il significato della
Costituzione. Fino a un certo punto, le regole e i regolamenti delle diverse
agenzie del governo federale hanno un effetto simile. In caso di obiezione, la
verifica in entrambi i casi è se, nell'opinione delle corti, tali legislazioni
e regolamenti si conformano al significato della Costituzione.

Ci sono due sistemi per emendare la Costituzione: il primo prevede la
votazione a maggioranza di due terzi di ciascun ramo del Congresso, mentre il
secondo prevede che il potere legislativo di due terzi degli Stati che
compongono l'Unione richieda al Congresso la preparazione di una _"convention
nazionale"_ , nella quale discutere dei possibili emendamenti. Fino a oggi, è
stato solo il Congresso a proporre emendamenti. In entrambi i casi, comunque,
prima di entrare a far parte della Costituzione, le proposte di emendamenti
devono essere ratificate da tre quarti degli Stati confederati, e una volta
accettate vengono poste in calce alla carta costituzionale, senza modificarla
direttamente.

La Costituzione è stata emendata in diciassette occasioni dal 1791, in quanto
i primi dieci dei ventisette emendamenti vennero ratificati dagli stati
simultaneamente. I cambiamenti più importanti avvennero nell'arco di due anni
dall'adozione della costituzione. In quel periodo vennero aggiunti i primi
dieci emendamenti, noti come "Dichiarazione dei Diritti" ( _Bill of Rights_
)[1].

Molti studiosi hanno fatto notare il numero relativamente piccolo di
emendamenti alla costituzione. Alcuni attribuiscono questo fatto alla
semplicità della Costituzione e alla sua flessibilità, in quanto viene
continuamente reinterpretata dalle corti di giustizia. Altri comunque
ritengono che i cambiamenti demografici abbiano dato troppo potere agli stati
più piccoli, sopprimendo così quelle che reputano essere riforme necessarie.

La Dichiarazione dei diritti consiste dei primi dieci emendamenti della
Costituzione, tutti approvati nei primissimi anni di storia della nuova
federazione, e condivide il tema della limitazione del potere del governo
federale. Essi vennero aggiunti come conseguenza delle obiezioni mosse alla
Costituzione durante i dibattiti sulla ratifica negli stati e basate sulle
critiche del nuovo documento (incluse quelle di Thomas Jefferson, che era
all'estero durante la stesura della Costituzione); l'obiezione più diffusa era
che un forte governo centrale avrebbe tiranneggiato i cittadini se lasciato
senza vincoli. Nel settembre 1789 Il Congresso approvò questi emendamenti in
un blocco di dodici e le legislature di un numero sufficiente di stati
ratificarono dieci di questi dodici entro il dicembre 1791; essi divennero
quindi parte del principale documento giuridico dello Stato.

Originariamente la Carta dei diritti non era intesa per applicarsi agli Stati;
ad esempio, alcuni Stati nei primi anni dello Stato stabilirono una religione
ufficiale. Questa interpretazione degli emendamenti rimase fino al 1868,
quando venne approvato il XIV emendamento, che in parte dichiara:

«Nessuno Stato farà o metterà in esecuzione una qualsiasi legge che limiti i
privilegi o le immunità dei cittadini degli Stati Uniti; né potrà qualsiasi
Stato privare qualsiasi persona della vita, della libertà o della proprietà
senza un processo nelle dovute forme di legge; né negare a qualsiasi persona
sotto la sua giurisdizione l'eguale protezione delle leggi.»

La Corte suprema ha interpretato questa clausola per estendere alcune, ma non
tutte, le parti della Carta dei diritti agli Stati. Ciononostante l'equilibrio
tra potere statale e federale è rimasto luogo di scontro nella Corte Suprema;
ad esempio, un caso recente ha dovuto stabilire se uno Stato può essere citato
in giudizio da un impiegato in base all'Americans with Disabilities Act del
1990.

Un'undicesima proposta, riguardante il compenso dei membri del Congresso,
rimase non ratificata fino al 1992, quando la legislatura di un numero
sufficiente di Stati l'approvò e, come risultato, divenne il XXVII
emendamento, nonostante sia rimasto in sospeso per più di due secoli. Una
dodicesima proposta — ancora tecnicamente pendente davanti alle legislature di
Stato per la ratifica — riguarda l'aggiustamento delle quote della Camera dei
rappresentanti dopo ogni censimento decennale. Lo Stato i cui legislatori
hanno ratificato più di recente questo emendamento è il Kentucky durante il
primo mese di esistenza come Stato degli Stati Uniti nel 1792.

I dieci emendamenti noti come Carta dei diritti sono ancora nella forma in cui
vennero adottati oltre due secoli fa.

I quattro emendamenti successivi trattano il sistema della giustizia.

Gli ultimi due dei dieci emendamenti contengono dichiarazioni di autorità
costituzionale di ampio respiro.

La Dichiarazione dei diritti e gli emendamenti successivi hanno posto alcuni
diritti umani fondamentali al centro del sistema legale statunitense e sono
serviti da modello per altri.

Gli emendamenti alla costituzione successivi alla Dichiarazione dei Diritti,
coprono un'ampia gamma di argomenti. La maggioranza dei diciassette
emendamenti successivi trae origine dal continuo sforzo di espandere le
libertà individuali, civili o politiche, mentre alcuni riguardano la modifica
delle strutture basilari del governo disegnate a Filadelfia nel 1787.

Ci sono stati anche molti tentativi falliti di emendare la Costituzione.
Alcuni di questi sono tutt'oggi in corso.

Oltre 10.000 emendamenti alla Costituzione sono stati sottoposti al Congresso
fin dal 1789; in un tipico anno congressuale, da diversi decenni, ne vengono
proposti tra 100 e 200. La maggior parte di queste proposte non esce mai dai
comitati del Congresso, molti meno vengono passati dal Congresso. I
sostenitori di alcuni emendamenti hanno tentato il metodo alternativo
menzionato nell'Articolo V, ma nessuna proposta di questo tipo ha mai fatto
abbastanza strada da essere considerata da tutte le legislature degli stati.

Il XVIII emendamento è l'unico a essere stato specificamente e direttamente
annullato da un altro (il XXI). L'episodio mise in evidenza l'importanza di
proporre e ratificare solo i più importanti, e meno evanescenti, tra gli
emendamenti.

Dei trentatré emendamenti che sono stati proposti dal Congresso, sei hanno
fallito la ratifica da parte dei richiesti tre quarti delle legislature
statali — e quattro di questi sei sono ancora tecnicamente pendenti di fronte
ai legislatori statali. A partire dal XVIII emendamento, ogni emendamento
proposto (eccetto il XIX e l'ancora pendente emendamento sul lavoro minorile
del 1924) ha specificata una data di termine per l'approvazione. I seguenti
sono gli emendamenti bocciati:

Altri progetti

