**Jane Russell** , nome d'arte di **Ernestine Jane Geraldine Russell**
(Bemidji, 21 giugno 1921 – Santa Maria, 28 febbraio 2011), è stata un'attrice
e modella statunitense.

Attiva soprattutto tra gli anni quaranta e cinquanta, è considerata una delle
più famose _pin-up_ e _sex symbol_ del cinema hollywoodiano.

Nativa della cittadina di Bemidji (Minnesota), maggiore di cinque figli ed
unica femmina, i suoi genitori Roy William Russell (5 gennaio 1890 – 18 luglio
1937) e Geraldine Jacobi (2 gennaio 1891 – 26 dicembre 1986) erano entrambi
originari del Dakota del Nord. Il padre era un colonnello dell'esercito,
mentre la madre era stata un'attrice di compagnie itineranti. Quando Jane era
ancora bambina, la famiglia si trasferì prima in Canada, patria di origine del
padre, poi nella California del sud, stabilendosi nel 1930 a Burbank (nella
San Fernando Valley), dove Roy William Russell trovò lavoro come responsabile
in un saponificio. La Russell aveva quattro fratelli minori: Thomas (nato nel
1924), Kenneth (nato nel 1925), James, detto Jamie (nato nel 1927) e Wallace
(nato nel 1929).

Jane imparò dalla madre a suonare il pianoforte e si interessò al teatro,
studiando alla Van Nuys High School. Alla morte del padre trovò lavoro come
_receptionist_ , posando come modella per diversi studi fotografici. Fu la
madre a spingerla a studiare recitazione nel laboratorio teatrale di Max
Reinhardt, il quale l'affidò alle lezioni dell'attrice russa Maria
Ouspenskaya.

Nel 1940 Jane Russell firmò un contratto di sette anni con il miliardario
produttore e regista Howard Hughes e debuttò nel suo primo celebre film, _Il
mio corpo ti scalderà_ (1943), un western incentrato sulla figura del
fuorilegge Billy the Kid, che fece scalpore per il fisico prorompente e
l'estrema sensualità della debuttante attrice. Nonostante le riprese fossero
terminate nel 1941, la censura non approvò l'eccessivo risalto dato alla
sensualità delle forme di Jane in diverse sequenze, cosicché il film restò
bloccato e uscì solamente nel 1946. Nel frattempo la Russell si dedicò alla
pubblicità, sfruttando la notorietà ottenuta da tanto clamore.

Insieme a Lana Turner, Jane Russell ridisegnò il concetto della sensualità.
Oltre alle numerose battute e allusioni degli attori radiofonici (compreso Bob
Hope, che in una trasmissione così la presentò: «Ecco a voi le due uniche Jane
Russell»), una celebre foto che la ritrae sdraiata sopra un covone di paglia
in tutta la sua prorompente avvenenza fu un emblema che la fece diventare una
celebre pin-up, tra le preferite dai soldati americani al fronte durante la
seconda guerra mondiale.

Sebbene _Il mio corpo ti scalderà_ non fosse un western particolarmente
spettacolare, fu un successo al botteghino. Hughes rifiutò un'offerta da parte
del produttore Darryl F. Zanuck, che intendeva affidare alla Russell il ruolo
di _Doña Sol_ nel film _Sangue e arena_ (1941), cosicché l'attrice non girò
altri film fino al 1946, quando interpretò il ruolo di Joan Kenwood nella
pellicola _Una giovane vedova_ (1946), prodotta dalla RKO.

Nel 1947 Jane tentò anche la carriera di cantante, incidendo il singolo _As
Long As I Live_ con l'orchestra di Kay Kyser. Continuò a recitare per il
grande schermo, dimostrando un notevole talento per la commedia e buone
capacità recitative in diversi ruoli, come quello di Calamity Jane in _Viso
pallido_ (1948) (pellicola seguita poi da _Il figlio di viso pallido_ (1952),
entrambi al fianco del comico Bob Hope).

All'inizio degli anni cinquanta interpretò due film di successo accanto a
Robert Mitchum, _Il suo tipo di donna_ (1951) e _L'avventuriero di Macao_
(1952). Un anno dopo raggiunse l'apice della popolarità, facendo sfoggio della
sua ironia nella commedia _Gli uomini preferiscono le bionde_ (1953) formando
un'accoppiata vincente con Marilyn Monroe.

Oltre che con Robert Mitchum e Marilyn Monroe, Jane Russell lavorò al fianco
di altri grandi divi dello schermo: Frank Sinatra e Groucho Marx nella
commedia _Questi dannati quattrini_ (1951); in _La città del piacere_ (1952),
affiancò Victor Mature, Vincent Price e Hoagy Carmichael; in _Orgoglio di
razza_ (1955) fu accanto a Jeff Chandler, e nel western _Gli implacabili_
(1955) recitò con Clark Gable e Robert Ryan.

Insieme al primo marito, l'ex campione di football americano Bob Waterfield,
nel 1955 fondò la casa di produzione Russ-Field Productions e produsse e
interpretò pellicole come _Gli uomini sposano le brune_ (1955), una sorta di
_sequel_ della pellicola con la Monroe, stavolta con Jeanne Crain quale
partner femminile, il western _Un re per quattro regine_ (1956) con Clark
Gable ed Eleanor Parker, _La preda umana_ (1956, solo come produttrice), e il
dramma _Femmina ribelle_ (1957), nei quali ebbe l'opportunità di valorizzare
le proprie capacità recitative. Tuttavia, dopo _Vietato rubare le stelle_
(1957), la Russell si ritirò dal grande schermo per oltre sette anni.

Nell'ottobre dello stesso anno debuttò in uno spettacolo per night-club che
ebbe un successo eccezionale al _Sands Hotel_ di Las Vegas. Continuò ad
esibirsi in numerosi locali negli Stati Uniti, in Canada, Messico e in Europa.
Nell'agosto del 1961 debuttò nella prima del _musical_ _Janus_ nel New England
e continuò a recitare in altri _musical_ come _Skylark_ al Drury Lane Theatre
di Chicago, terminando nel novembre del 1962 con _Bells Are Ringing_ al
Westchester Town House di Yonkers, nello Stato di New York.

La sua successiva apparizione cinematografica fu in _Destino in agguato_
(1964) al fianco di Glenn Ford, in cui interpretò sé stessa in una sequenza di
_flashback_ per la RKO. Nel 1970 apparve in televisione come _testimonial_
della Playtex e nel 1971 recitò nuovamente a Broadway in _Company_ , un dramma
musicale di successo in cui sostituì Elaine Stritch per un periodo di sei
mesi. Nel 1985 pubblicò un'autobiografia dal titolo _Jane Russell: My Path and
My Detours_. Nel 1989 ha ricevuto il _Living Legacy Award_ dal Women's
International Center (WIC).

È morta il 28 febbraio 2011, all'età di 89 anni, a seguito di una crisi
respiratoria.

Nonostante i suoi personaggi sul grande schermo richiamassero sensualità e
suscitassero grande scalpore fra i moralisti, nella vita privata l'attrice non
venne mai coinvolta in scandali di alcun tipo, conducendo una vita molto
tranquilla e riservata. All'apice della sua carriera fondò la Hollywood
Christian Group, un'associazione dedicata alla meditazione religiosa cristiana
a cui parteciparono grandi nomi di Hollywood. Jane Russell fu anche
politicamente attiva come sostenitrice repubblicana per la candidatura
presidenziale di Eisenhower, insieme ad altri attori del calibro di Lou
Costello, Dick Powell, June Allyson.

All'età di diciotto anni rimase incinta di quello che sarebbe poi diventato il
suo primo marito, il campione di football Bob Waterfield. Essendo troppo
giovane e non ancora sposata, si trovò costretta ad abortire. L'operazione
andò a buon fine, ma a causa di alcune complicazioni che le fecero persino
rischiare la vita, ella non poté più procreare. Con Waterfield adottò tre
figli: Thomas (nato nel 1951), Tracy (nata nel 1952) e Robert John "Buck"
(nato nel 1956). Nel 1955 fondò il World Adoption International Fund (WAIF),
un'associazione per il sostegno all'affidamento di bambini orfani stranieri da
parte di famiglie americane.

Il matrimonio con Waterfield durò dal 1943 al 1968. I due erano legati dal
tempo delle scuole superiori, presso il Van Nuys High School, dove si erano
appunto conosciuti. Durante il periodo di fidanzamento la Russell ebbe
un'altra relazione con un attore, durata circa un anno, confessata però al
compagno, salvando così il loro rapporto. La fine del matrimonio invece, fu
determinata dalla scoperta della presenza di un'altra donna nella vita del
marito da parte della Russell, che, delusa dal fatto che il coniuge non glielo
avesse confessato, chiese prontamente il divorzio. Dopo il divorzio ufficiale,
la Russell continuò a vivere nella casa con Tracy e Thomas, mentre Buck scelse
di trasferirsi nella nuova abitazione del padre.

Il 25 agosto 1968 sposò l'attore Roger Barrett, che però mori nel novembre
dello stesso anno. Il 31 gennaio 1974 si unì in matrimonio con l'imprenditore
John Calvin Peoples.

Altri progetti

