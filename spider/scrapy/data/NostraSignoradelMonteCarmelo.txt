**Nostra Signora del Monte Carmelo** (o anche **del Carmine** , dal
corrispondente spagnolo _Virgen del Carmen_ ) è uno dei titoli sotto cui viene
invocata, essenzialmente in ambito cattolico, Maria, madre di Gesù.

Il titolo del monte Carmelo ricorda l'eredità spirituale del profeta Elia,
uomo contemplativo e strenuo difensore del monoteismo israelitico. A
imitazione di Elia, nel XII secolo alcuni eremiti si ritirarono sul Carmelo
con l'intento di dedicarsi al culto divino sotto il patrocinio della beata
Vergine Maria, madre di Dio. Da tale comunità eremitica ebbe inizio l'ordine
carmelitano, che promosse il culto di Maria con questo titolo.

La Regina del Monte Carmelo è la patrona dei carmelitani e di coloro che si
impegnano a vivere la spiritualità del Carmelo; è la protettrice di coloro che
ne indossano lo scapolare ed è lo speciale sostegno delle anime del
Purgatorio.

Numerosi sono gli appellativi a lei rivolti: Fiore del Carmelo, Vite fiorita,
Stella del mare, Gloria del Libano, Madre illibata, Vanto e decoro del
Carmelo, Signora del suffragio, Regina delle anime purganti, Pioggia
ristoratrice dalla siccità, Splendore del cielo.

Nell'iconografia la Vergine è rappresentata con il Bambino Gesù in braccio,
spesso con abito e scapolare bruni e mantello bianco, nell'atto di mostrare lo
scapolare carmelitano. All'immagine di Maria sono spesso associate quelle dei
santi dell'ordine o di anime purganti tra le fiamme.

La sua memoria liturgica è fissata al 16 luglio.

Il culto mariano (e in particolare quello della Signora del Carmelo), caso
unico tra i culti dei santi, affonda le sue radici più profonde ben nove
secoli prima della nascita di Maria.

Secondo il Primo Libro dei Re, infatti, il profeta Elia – IX secolo a.C. – si
stabilì sul Monte Carmelo, una catena montuosa dell’Alta Galilea che si
sviluppa in direzione nordovest-sudest da Haifa a Jenin e dove, secondo la
tradizione, la sacra Famiglia sostò di ritorno dall'Egitto. Egli vi fondò una
comunità di uomini, difendendo la purezza della fede in Dio, vincendo una
sfida contro i sacerdoti del dio Baal. Qui ebbe la visione di una piccola nube
"come mano d'uomo" che dalla terra si alzava verso il monte, portando la
pioggia e salvando Israele dalla siccità.

Si legge infatti:

In questa immagine una tradizione radicata negli scritti dei Padri della
Chiesa vedeva nella piccola nube il simbolo della Vergine Maria che - portando
in sé il Verbo di Dio - ha donato al mondo vita e fecondità e continua a
offrire agli uomini la sua potente intercessione. Questa tradizione, propagata
massimamente nel periodo medievale, trova in accordo tutti gli esegeti e i
mistici cristiani.

La devozione alla Signora del Monte Carmelo è inscindibilmente legata anche
alla storia e ai valori spirituali dell’Ordine dei frati Carmelitani, alla
diffusione del Santo Scapolare e alla preghiera per le anime sante del
purgatorio.

Nei secoli medievali si stabilirono sul Carmelo delle prime comunità
monastiche cristiane, che incominciarono una vita di contemplazione. Nell’XI
secolo, i crociati trovarono in questo luogo dei religiosi, probabilmente di
rito maronita, che si definivano eredi dei discepoli del profeta Elia e
seguivano la regola di san Basilio. "Nel 1154 circa si ritirò sul monte il
nobile francese Bertoldo, giunto in Palestina con il cugino Aimerio di
Limoges, patriarca di Antiochia, e venne deciso di riunire gli eremiti a vita
cenobitica".[1]

Agli inizi del Duecento Giacomo di Vitry riferisce che essi "ad esempio e
imitazione del santo e solitario uomo Elia, presso la fonte che di Elia porta
il nome" abitavano in un alveare di piccole cellette "come api del Signore,
producendo dolcezza spirituale". In mezzo alle celle essi edificarono la
chiesetta della comunità, che dedicarono a Maria; così, per distinguerli dai
religiosi greci del vicino monastero di Santa Margherita, gli eremiti erano
chiamati "frati della Beata Vergine Maria del Carmelo"[2], gli odierni
Carmelitani.

In questo modo il Carmelo acquisiva definitivamente le sue due peculiarità: il
riferimento al profeta Elia e il legame alla Vergine Santa. Successivamente,
fra il 1207 e il 1209, il patriarca latino di Gerusalemme Alberto di Vercelli
scrisse i primi statuti destinati agli eremiti del Monte Carmelo, conosciuti
come "regola primitiva" o "formula vitae", conformi a un _propositum_
manifestato dagli stessi eremiti che intendevano dare una forma canonica ed
ecclesiastica alla vita che conducevano.

Verso il 1235, i frati dovettero abbandonare l’Oriente, a causa dell’invasione
saracena, stabilendosi perlopiù in Europa e fondando il loro primo convento a
Messina, in località Ritiro, nel 1238; altri conventi sorsero anche a
Marsiglia (sempre nel 1238), a Kent in Inghilterra (1242), a Pisa (1249), a
Parigi (1254); i Carmelitani andarono così diffondendo il culto di Colei a cui
"è stata data la gloria del Libano, lo splendore del Carmelo e di Saron"
(Isaia 35,2).

Intorno al 1247 il frate Simone Stock, che una certa tradizione ritiene un
priore generale dell'ordine, avrebbe composto l'inno _Flos Carmeli_.

Secondo la tradizione Simone Stock era profondamente devoto della Madonna e
capitava spesso che la supplicasse di concedere al suo Ordine speciale
protezione, con il dono di qualche privilegio. La leggenda narra che la
Vergine volle dargli ascolto e la domenica 16 luglio 1251 apparve al santo
all'età di 86 anni, circondata dagli angeli e con il Bambino in braccio, gli
mostrò uno scapolare e gli disse: « Prendi figlio dilettissimo, prendi questo
scapolare del tuo Ordine, segno distintivo della mia Confraternita, privilegio
a te e a tutti i Carmelitani. Chi morrà rivestito di questo abito non soffrirà
il fuoco eterno; questo è un segno di salute, di salvezza nei pericoli, di
alleanza di pace e di patto sempiterno». In questo modo la Vergine lasciava
nelle mani di Simone il pegno della Sua Prima «Grande Promessa»: la protezione
e la salvezza eterna a chi indossava il suo santo abitino.

In origine lo scapolare era un indumento senza maniche e aperto sui lati; nel
Medioevo veniva utilizzato da monaci e frati per ricoprire l’abito sul petto e
sulla schiena.

Oggi l'abitino del Carmelo si è ridotto di dimensioni ed è formato da due
pezzetti rettangolari di lana marrone uniti da stringhe; va portato sul petto
e sulla schiena.

Un'altra tradizione vuole che, diversi anni dopo la prima promessa, agli inizi
del 1300 la Vergine sia apparsa a monsignor Jacques Duèze, futuro papa
Giovanni XXII, e gli avrebbe detto: «Coloro che sono stati vestiti con questo
santo abito saranno tolti dal purgatorio il primo sabato dopo la loro morte»;
a lui la Vergine avrebbe anche chiesto di confermare in terra il Privilegio
ottenuto da Lei in Cielo dal Suo diletto Figlio.

Nel 1322 monsignor Duèze si riferì alle parole della Madonna in una Bolla –
oggi ritenuta non autentica dagli storici – nella quale parlò di questo
«Privilegio sabatino».

Perciò, se con la prima promessa la Vergine garantiva la salvezza eterna, con
la seconda riduceva al massimo ad una settimana la permanenza dell'anima in
purgatorio.

Per usufruire di questo privilegio, però, la Madonna chiede che oltre a
portare l'Abitino si facciano anche preghiere e alcuni sacrifici in Suo onore.

Così, da oltre sette secoli i fedeli indossano lo Scapolare del Carmine per
assicurarsi la protezione di Maria in tutte le necessità della vita e per
ottenere, mediante la sua intercessione, la salvezza eterna e una sollecita
liberazione dal Purgatorio.

Le promesse legate al Santo Scapolare sono state confermate dalla Vergine
anche a Fatima. Il 13 ottobre 1917, infatti, mentre avveniva il grande
miracolo del Sole visto da più di cinquantamila persone, Maria si mostrava ai
pastorelli nelle vesti della Madonna del Monte Carmelo, presentando nelle loro
mani lo Scapolare.

Senza dubbio, avvenendo in concomitanza con il fenomeno più alto fra tutti
quelli accaduti nella Cova da Iria, la presentazione dello Scapolare durante
quest'apparizione finale non fu un dettaglio senza importanza; anzi, in questo
modo, Maria mostrò come una sintesi tra lo storicamente più remoto (il Monte
Carmelo), il più recente (la devozione al Cuore Immacolato di Maria) ed il
futuro glorioso, che è il trionfo di questo stesso Cuore (Fatima e la Madonna
del Carmelo, P. Higino di santa Teresa , Coimbra, 1951). Si può perciò
affermare che i privilegi inestimabili legati allo Scapolare sono parte
integrante del Messaggio Mariano di Fatima, unitamente al Rosario ed alla
devozione al Cuore Immacolato di Maria.

Infatti, i riferimenti all'Inferno e al Purgatorio, la necessità della
penitenza e l'intercessione di Nostra Signora contenuti nel Messaggio sono in
assoluta consonanza con le promesse collegate allo Scapolare.

Non a caso la stessa Lucia, l'unica dei tre pastorelli ad essere rimasta in
vita, divenne carmelitana scalza e disse che nel messaggio della Madonna “il
Rosario e lo Scapolare sono inseparabili”.

La Chiesa ha sempre riconosciuto e apprezzato il Santo Scapolare, attraverso
la vita di tanti santi e di molti sommi pontefici che l'hanno raccomodato e
portato.

Il primo fu Giovanni XXII, nella "Bolla Sabatina"; questa fu poi confermata da
Alessandro V, Clemente VII, Pio V, Gregorio XIII e Paolo V. San Pio X, pur
consigliando sempre l’uso dello scapolare tradizionale, concesse ai fedeli –
con decreto del 16 dicembre 1910- di poter sostituire allo scapolare la
medaglia benedetta recante le immagini della Madonna e del Sacro Cuore di
Gesù.

Pio XII (Eugenio Pacelli, 1939-1958) affermò che "chi lo indossa viene
associato in modo più o meno stretto, all'Ordine Carmelitano", aggiungendo
"quante anime buone hanno dovuto, anche in circostanze umanamente disperate,
la loro suprema conversione e la loro salvezza eterna allo Scapolare che
indossavano! Quanti, inoltre, nei pericoli del corpo e dell’anima, hanno
sentito, grazie ad esso, la protezione materna di Maria! La devozione allo
Scapolare ha fatto riversare su tutto il mondo, fiumi di grazie spirituali e
temporali"; e ancora: "La piissima Madre non tralascerà di intervenire con la
sua preghiera a Dio, perché i suoi figli, che espiano in Purgatorio i loro
peccati, raggiungano al più presto la patria celeste secondo il cosiddetto
“privilegio sabatino” tramandato dalla tradizione".

Anche san Giovanni XXIII (Angelo Giuseppe Roncalli, 1958-1963), ne confermò e
ne raccomandò più volte l'utilizzo mentre san Paolo VI nel 1965 esortava:
"Abbiamo in grande stima le pratiche e gli esercizi di pietà verso la
Beatissima Vergine, raccomandati lungo i secoli dal Magistero della Chiesa,
tra i quali stimiamo di dover ricordare espressamente la religiosa prassi del
Rosario e dello Scapolare del Carmelo".

Lo stesso san Giovanni Paolo II (Karol Józef Wojtyła, 1978-2005) ne fu grande
devoto; egli, in una lettera del 25 Marzo 2001 ai padri carmelitani Joseph
Chalmers e Camilo Maccise scrisse: «Anch'io porto sul mio cuore, da tanto
tempo, lo Scapolare del Carmine! Per l'amore che nutro verso la comune Madre
celeste, la cui protezione sperimento continuamente, auguro che quest'anno
mariano aiuti tutti i religiosi e le religiose del Carmelo e i pii fedeli che
la venerano filialmente, a crescere nel suo amore e a irradiare nel mondo la
presenza di questa Donna del silenzio e della preghiera, invocata come Madre
della misericordia, Madre della speranza e della grazia. Con questi auspici,
imparto volentieri la Benedizione Apostolica a tutti i frati, le monache, le
suore, i laici e le laiche della Famiglia carmelitana, che tanto operano per
diffondere tra il popolo di Dio la vera devozione a Maria, Stella del mare e
Fiore del Carmelo!».

Una delle preghiere più importanti e famose, dedicate alla Madonna del Monte
del Carmelo, è il "Flos Carmeli" (in latino, in italiano: Fiore del Carmelo)
Che secondo la tradizione è attribuita al santo inglese eremita Simone Stock:

**Versione in latino**

Flos Carmeli, vitis florigera, splendor coeli, Virgo puerpera, singularis.

Mater mitis, sed viri nescia, carmelitis esto propitia, stella maris.

Radix Iesse, germinans flosculum, hic adesse me tibi servulum patiaris.

Inter spinas quae crescis lilium, serva puras mentes fragilium, tutelaris!

Armatura fortis pugnantium, furunt bella tende praesidium scapularislo

Per incerta prudens consilium, per adversa iuge solatium largiaris.

Mater dulcis, Carmeli domina, plebem tuam reple laetitia qua bearis.

Paradisi clavis et ianua, fac nos duci quo, Mater, coronaris. Amen

**Traduzione in Italiano:**

Fior del Carmelo, vite fiorita, splendore del cielo, tu solamente sei vergine
e madre.

Madre mite, pura nel cuore, ai figli tuoi sii propizia, stella del mare.

Ceppo di Jesse, che produce il fiore, a noi concedi di rimanere con te per
sempre.

Giglio cresciuto tra alte spine, conserva pure le menti fragili e dona aiuto.

Forte armatura dei combattenti, la guerra infuria, poni a difesa lo scapolare.

Nell'incertezza dacci consiglio, nella sventura, dal cielo impetra
consolazione.

Madre e Signora del tuo Carmelo, di quella gioia che ti rapisce sazia i cuori.

O chiave e porta del Paradiso, fa' che giungiamo dove di gloria sei coronata.
Amen.

Altri progetti

