![Flag of Donetsk People's
Republic.svg](//upload.wikimedia.org/wikipedia/commons/thumb/f/fc/Flag_of_Donetsk_People%27s_Republic.svg/20px-
Flag_of_Donetsk_People%27s_Republic.svg.png) Repubblica Popolare di Doneck

La **Repubblica Popolare di Lugansk** , in sigla **RPL** (in russo: Луганская
Народная Республика, ЛНР?, traslitterato: _Luganskaja Narodnaja Respublika,
LNR_ ), è uno Stato a riconoscimento limitato proclamato il 28 aprile 2014[6],
il cui territorio si trova all'interno dell'Oblast' di Lugansk. Le autorità
separatiste hanno dichiarato, in modo unilaterale, l'indipendenza dall'Ucraina
il 12 maggio 2014, a seguito di un referendum popolare[7].

L'Ucraina considera il territorio controllato dai separatisti come territorio
temporaneamente occupato da gruppi armati illegali e da truppe della
Federazione Russa[8]. L'indipendenza della Repubblica Popolare è stata
riconosciuta unicamente da altri due stati a riconoscimento limitato, la
Repubblica Popolare di Doneck e l'Ossezia del Sud[9].

A partire dal marzo 2014 Lugansk fu teatro di numerose azioni di protesta
contro l'operato dell'ex opposizione arrivata al governo dell'Ucraina a
seguito degli eventi legati all'Euromaidan. Manifestazioni con alcune migliaia
di partecipanti che rifiutavano di riconoscere il nuovo potere instauratosi a
Kiev e reclamavano la federalizzazione del paese si susseguirono per tutto il
mese successivo. Esse portarono, il 6 aprile, all'occupazione del palazzo del
Servizio di sicurezza ucraino (SBU) di Lugansk[10]. Successivamente vennero
inoltrati ultimatum finalizzati alla proclamazione della Repubblica Popolare
di Lugansk e all'indizione di un referendum per l'autoderminazione della
regione. Il 21 aprile i separatisti elessero Valerij Bolotov "governatore
popolare"[11] e il 28 aprile fu sancita la nascita della Repubblica
Popolare[6]. Il giorno dopo i separatisti (circa 2000-2500 persone) occuparono
il palazzo dell'Amministrazione regionale e quello della Procura[12].

Il referendum sull'autodeterminazione della Repubblica Popolare di Lugansk si
tenne l'11 maggio. Secondo gli organizzatori si registrò un'affluenza del 75%,
e i voti favorevoli furono il 96,2%. Nello stesso giorno un analogo referendum
si svolse nella limitrofa Repubblica Popolare di Doneck. L'indomani i vertici
delle due Repubbliche Popolari, sulla base dell'esito della votazione,
proclamarono l'indipendenza dall'Ucraina[7], e il 24 maggio sottoscrissero un
accordo di unione nell'ambito della Federazione della Nuova Russia, progetto
che sarebbe stato accantonato un anno dopo[13].

Scontri militari tra i separatisti e l'esercito ucraino si intensificarono nel
corso dell'estate, fino al cessate il fuoco sancito in occasione della firma
del protocollo di Minsk del 5 settembre 2014, che tuttavia fu ripetutamente
violato[14][15]. Il conflitto, dopo un nuovo cessate il fuoco sottoscritto il
12 febbraio 2015 (Minsk II) e la successiva conclusione della battaglia di
Debal'cevo, protrattasi fino al 18 febbraio[16], è quindi entrato in una fase
di stallo[17].

La Repubblica Popolare di Lugansk è suddivisa amministrativamente in città di
livello repubblicano e rajon[18]. Sono attualmente sotto il controllo della
RPL 11 città e 8 rajon[19].

Secondo la Costituzione Temporanea adottata il 18 maggio 2014, la Repubblica
Popolare di Lugansk è uno stato unitario democratico, di diritto e sociale. La
forma di governo è il semipresidenzialismo. Il potere legislativo è affidato
al Consiglio del Popolo, composto da 50 deputati, mentre il potere esecutivo è
affidato al Capo dello Stato e al Consiglio dei Ministri. Il Capo dello Stato,
eletto dal popolo, nomina il Presidente del Consiglio dei Ministri e, su
proposta di quest'ultimo, i ministri[18].

Il primo Capo dello Stato della LNR è stato Valerij Bolotov, eletto dal
Consiglio di Stato, temporaneamente facente funzioni legislative, il 18 maggio
2014[21]. Dopo le dimissioni di Bolotov (14 agosto 2014), ha esercitato le
funzioni di Capo di Stato Igor' Plotnickij[22], confermato nel ruolo dalle
elezioni generali del 2 novembre 2014, durante le quali è stato eletto anche
il Consiglio del Popolo[23].

Il primo governo, guidato da Vasilij Nikitin[21], è rimasto in carica dal 18
maggio al 4 luglio 2014, quando è stato sciolto dal Capo dello Stato. Alla
Presidenza del Consiglio è successivamente stato chiamato Marat Baširov[24],
mentre il 26 agosto 2014 è stato formato un nuovo gabinetto, presieduto da
Gennadij Cypkalov[25]. Quest'ultimo è stato sostituito il 25 dicembre 2015 da
un governo guidato da Sergej Kozlov[2].

Altri progetti

