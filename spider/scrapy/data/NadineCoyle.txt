**Nadine Elizabeth Louise Coyle** , nota più comunemente come _Nadine Coyle_ o
_Nadine_ (Derry, 15 giugno 1985), è una cantante irlandese.

Dopo alcune partecipazioni a festival di carattere musicale, ha partecipato al
talent show britannico _Popstars: The Rivals_ , dal quale è uscita vincitrice
formando, insieme a Cheryl Cole, Sarah Harding, Nicola Roberts e Kimberley
Walsh, il gruppo pop Girls Aloud. Facendo parte della formazione di questo
complesso ha pubblicato sei album di grande successo commerciale. Nel 2010 ha
debuttato come solista, firmandosi semplicemente come _Nadine_ , presentando
il singolo _Insatiable_ , contenuto nell'omonimo album.

Nel 2001 partecipa alla versione irlandese del format dal successo mondiale
_Popstars_ , che si prefigge l'obiettivo di formare un gruppo pop composto da
ragazzi e ragazze. Viene dapprima selezionata per entrare a far parte del
nuovo gruppo musicale, ma poi squalificata perché aveva mentito sulla sua età:
per partecipare al programma era necessaria avere almeno 18 anni, e lei ne
aveva appena 16. L'anno successivo, nel 2002, partecipa alla seconda edizione
di Popstars nel Regno Unito, ovvero _Popstars: The Rivals_ , venendo anche
questa volta scelta e diventando così uno dei cinque membri delle Girls Aloud.

Con le Girls Aloud ha iniziato una carriera fortunata, incidendo numerosi
dischi che risulteranno essere vendutissimi in Gran Bretagna e Irlanda da cui
verranno poi estratti singoli diventati veri e propri successi.[1] Nel 2007 ha
anche fatto un cameo, insieme alle altre quattro componenti del gruppo, al
film _St. Trinian's_ , e fatto da testimonia per le tinture per capelli
Sunsilk.

Per il gruppo ha anche partecipato alla scrittura di alcune canzoni, tra cui
_100 Different Ways_ , inclusa nell'album _What Will the Neighbours Say?_ ,
_Why Do It_ , la b-side del singolo _I Think We're Alone Now_ , e il primo
singolo tratto dall'album _Tangled Up_ , _Sexy! No No No..._.

Nel 2009 ha duettato con i Boyz II Men per la canzone _Back for Good_ , cover
dell'omonima canzone dei Take That, inserita nell'album _Love_ del gruppo.[2]

Durante il 2009, il gruppo ha deciso di sospendere temporaneamente le proprie
attività per concedere alle componenti la possibilità di mettere in pratica i
propri progetti personali.[3] La cantante ha quindi avuto la possibilità di
registrare il suo primo disco come solista. Il 10 settembre 2010 è stato
presentato il suo primo singolo, intitolato _Insatiable_ ,[4] che anticipa
l'album di debutto intitolato anch'esso _Insatiable_ , disponibile in Regno
Unito dall'8 novembre dello stesso anno. L'album, accreditato semplicemente
come _Nadine_ , è stato pubblicato dall'etichetta discografica Black Pen e
distribuito dalla Tesco. Entrambe le pubblicazioni si sono tuttavia rivelate
un insuccesso commerciale.[5] Nel 2011 pubblica il singolo _Sweetest High_ e
annuncia di essere al lavoro per il secondo album solista. Nel 2012 partecipa
alla re-union con le Girls Aloud.

