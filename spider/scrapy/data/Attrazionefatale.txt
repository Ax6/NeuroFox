_**Attrazione fatale**_ ( _Fatal Attraction_ ) è un film del 1987 diretto da
Adrian Lyne.

Il film, oggi considerato un vero e proprio _cult_ del cinema _thriller_ anni
'80, ottenne un enorme successo sia di critica che di pubblico arrivando ad
incassare ben 320 milioni di dollari e diventando il film di maggior guadagno
dell'anno.[1][2] Glenn Close diede vita al personaggio più iconico della sua
carriera che la consacrò definitivamente come grande _star_ di Hollywood. La
figura della _stalker_ Alex Forrest è stata inserita al 7º posto nella lista
dei personaggi più cattivi della storia del cinema. Avrebbe dovuto girarlo
Brian De Palma, ma si ritirò durante la pre-produzione preferendo dirigere
_The Untouchables - Gli intoccabili_.

Dan Gallagher quarantenne avvocato di Manhattan ha una vita tranquilla e una
bella famiglia composta dalla moglie Beth e dalla figlia Ellen di 6 anni. Un
giorno Dan conosce Alex Forrest, anch'essa avvocatessa, insieme alla quale
decide di trascorrere due giorni mentre la moglie è in campagna in visita dai
genitori: al termine Dan decide di tornare alla sua vita. Ma Alex non ci sta e
si taglia le vene dei polsi, manifestando la sua paura dell'abbandono e un
comportamento autodistruttivo. Dan l'aiuta mettendole delle fasciature e se ne
va, anche se tale evento l'ha sconvolto. Dan quindi scompare ma Alex inizia a
cercarlo, telefonando continuamente sia a casa che in ufficio.

Sfinito dall'insistenza di Alex, per la quale si convince di provare una
grande pena al fine di autogiustificarsi, Dan decide di incontrarla. La donna
gli confessa di amarlo e di essere incinta di lui; sconvolto, Dan le propone
di abortire ma lei rifiuta tassativamente. Da questo momento, Alex si
trasforma in _stalker_ e riesce anche ad ottenere il nuovo numero di telefono
di Dan presentandosi alla moglie, fingendosi interessata all'acquisto della
casa messa in vendita.

Intanto Dan si trasferisce con la famiglia in campagna, ma questo non
scoraggia Alex: nei giorni seguenti la donna versa dell'acido sulla macchina
di Dan e gli fa avere un nastro magnetico con un messaggio in cui gli chiede
di assumersi le sue responsabilità di padre. Dan decide di andare alla polizia
per un ordine restrittivo contro di lei, dicendo che è per un suo cliente, ma
gli inquirenti non acconsentono per mancanza di prove. Un giorno, mentre tutta
la famiglia è fuori, Alex uccide il coniglio che Dan aveva regalato alla
figlia e lo mette in una pentola lasciando accesi i fornelli. Dan alla luce di
quest'ultimo fatto decide di raccontare tutto a Beth che, non prendendo bene
la cosa, caccia di casa Dan.

Alex decide di rapire la piccola Ellen: la moglie sale in macchina per
cercarla disperatamente, ma provoca un incidente stradale. Dan la va a trovare
all'ospedale, dove c'è anche Ellen che Alex aveva riportato a casa, dopo di
che va a casa dell'ex amante e l'aggredisce; Alex tenta di uccidere Dan con un
coltello, ma l'uomo la ferma; dopo alcune occhiate i due si separano e Dan
torna dalla polizia, che questa volta accetta di far arrestare Alex ed
interrogarla.

Dimessa dall'ospedale, Beth decide di perdonare Dan. Mentre si sta preparando
per fare il bagno, appare Alex con un coltello che la minaccia e si ferisce
una coscia; Dan accorre in bagno dove scoppia una rissa con Alex, che Beth
risolve con un colpo di pistola che uccide la donna.

Il network FOX e lo studio di produzione Paramount Television hanno annunciato
la produzione di una miniserie televisiva ispirata al film. Sarà scritta e
prodotta a livello esecutivo da Maria e André Jacquemetton.[3]

