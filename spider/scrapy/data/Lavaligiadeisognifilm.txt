_**La valigia dei sogni**_ è un film del 1953, diretto dal regista Luigi
Comencini. Alcune immagini sono riprese da un vecchio cortometraggio dello
stesso regista (così come la voce dello speaker che apre e chiude il film),
ovvero _Il museo dei sogni_ (1949).

L'ex attore del cinema muto Ettore Omeri ha salvato dal macero vecchie
pellicole dei suoi tempi. Con la proiezione di questi film Omeri allestisce
degli spettacoli ricreativi negli istituti d'educazione. Dopo alcune vicende,
per sbaglio le pellicole prendono fuoco, e Omeri viene imprigionato per
"detenzione di materiale infiammabile". Per fortuna l'intervento di un ricco
produttore riesce a farlo liberare. Non solo: egli ottiene del lavoro dal suo
protettore e può quindi costruire un vero museo del cinema.

Nel film vengono raccontate due storie reali: la prima riguarda un certo Mario
Ferrari, realmente esistito (che fino al 1938, anno della sua morte,
raccoglieva film per la sua personale cineteca); la seconda è quella dello
stesso Comencini, che insieme al fratello minore e ad Alberto Lattuada fu
fondatore della cineteca di Milano, uno dei primi musei dedicati al cinema del
mondo.

Il film venne realizzato per la Cineteca Italiana, all'epoca in crisi
economica, e con un budget molto basso: sia Comencini che gli attori
rinunciarono al loro compenso. La pellicola non riscosse tuttavia alcun
successo.

