Il **Naturalismo** è un movimento letterario che nasce in Francia nella
seconda metà dell'Ottocento come applicazione diretta del pensiero positivista
e che si propone di descrivere la realtà psicologica e sociale con gli stessi
metodi usati nelle scienze naturali.

Esso riflette in letteratura l'influenza della generale diffusione del
pensiero scientifico, che basa la conoscenza sull'osservazione, sulla
sperimentazione e sulla verifica.  
Lo scrittore cerca di esprimere la realtà nel modo più oggettivo ed
impersonale possibile, lasciando alle cose e ai fatti stessi narrati, la
descrizione del compito di denunciare lo stato della situazione sociale,
evidenziando il degrado e le ingiustizie della società. Gli scrittori
naturalisti abbandonano la scelta narrativa del narratore onnisciente, che sa
tutto dei personaggi e che racconta la storia in terza persona, comune nel
romanzo realista, sostituendola con una voce narrante che assiste ai fenomeni
descritti, così come accadono.

A Taine, filosofo, storico e critico letterario francese, risale la
classificazione dei tre fattori che lo scrittore naturalista deve considerare
raccontando una vicenda e rappresentando i suoi personaggi: l'ereditarietà,
l'ambiente sociale e l'epoca storica (Determinismo). I principali due
scrittori del naturalismo sono Émile Zola che rappresenta nelle sue opere il
proletariato industriale e Guy de Maupassant che scrive novelle i cui
protagonisti sono contadini, modesti impiegati, donne di piacere e militari.

Il naturalismo si opponeva all'ideologia spiritualistica del periodo romantico
per basarsi sulle premesse deterministiche che stavano alla base e
l'attenzione dei naturalisti veniva posta su quell'aspetto meccanicistico
della società che sovrastava l'uomo degradandolo e causandogli ogni male.

Il critico e storico positivista Hippolyte Taine è considerato il primo
teorico del naturalismo sia per l'uso del termine stesso, che venne da lui
usato in un saggio dedicato a Honoré de Balzac e pubblicato sul "Journal des
débats" nell'anno 1858, sia per aver affermato il concetto che anche in
letteratura sia possibile trattare la realtà e pertanto la psicologia umana
con la medesima rigorosità utilizzata dal metodo scientifico[1].

L'uomo, sosteneva Taine, è il risultato di tre elementi, " _race_ , _milieu_ ,
_moment_ ", che corrispondono al fattore ereditario, all'ambiente sociale, al
momento storico che _"lo determinano nei suoi tratti psicologici e ne generano
il comportamento, sicché anche la virtù e il vizio non sono che corpi
compositi, scindibili, come lo zucchero e il vetriolo, negli elementi semplici
che li costituiscono"_[2].

Honoré de Balzac, precursore del naturalismo francese, nel 1842, già nella
prefazione al suo ciclo narrativo "La Comédie humaine", nello stabilire i
canoni delle future tendenze realiste, aveva scritto che _"... il romanziere
deve ispirarsi alla vita contemporanea, studiando l'uomo quale appare nella
società e aveva rappresentato la società capitalistica, con un nuovo interesse
per il fattore economico, di cui aveva messo in rilievo l'importanza
predominante nei rapporti fra gli uomini, tenendosi vicino anche nel
linguaggio e nello stile alla realtà del mondo rappresentato"_[3]. Pertanto,
aggiunge il Pazzaglia[4], _"Procedendo su questa linea e rafforzandola con le
idee positivistiche, il Naturalismo si era proposto uno studio scientifico
della società e della psicologia dell'uomo, rigettando ogni idealismo e
studiando di preferenza i ceti più umili, che, per le loro reazioni
psicologiche elementari, meglio sembravano prestarsi a un'analisi scientifica
oggettiva"_.

Lo scrittore che i naturalisti indicheranno come loro maestro sarà Gustave
Flaubert, autore di _Madame Bovary_ (1857), per la sua teoria
dell'impersonalità che fa largo uso del "discorso indiretto libero". Flaubert,
con i suoi romanzi, aveva impresso una svolta radicale alla tradizione del
realismo romantico. Nel 1857, a proposito della sua teoria dell'impersonalità,
scriverà: _"L'artista deve essere nella sua opera come Dio nella creazione,
invisibile e onnipotente, sì che lo si senta ovunque, ma non lo si veda mai. E
poi l'Arte deve innalzarsi al di sopra dei sentimenti personali e delle
suscettibilità nervose. È ormai tempo di darle, mediante un metodo
implacabile, la precisione delle scienze fisiche"._ Flaubert porta in
letteratura un sarcasmo che investe tutte le strutture tradizionali della
società perbenista e ipocrita.

Al metodo di Flaubert si rifà la scuola naturalistica di Émile Zola che, come
scrive De Sanctis[5], è " _L'artista di questa scuola. È lui, che, pur
combattendo ogni tendenza convenzionale dell'arte, e atteggiandosi a novatore,
ripiglia le tradizioni, e non distrugge, ma compie il romanzo psicologico e
storico assorbendolo e realizzandolo ancor più nel suo romanzo fisiologico...
il suo romanzo è dunque uno studio più acuto e più compiuto dell'uomo, a base
fisiologica"._

Se la critica tradizionale aveva fatto una precisa distinzione tra Zola come
romanziere e Zola come teorizzatore, oggi gli studiosi, nel rivalutare il
lavoro critico e teorico dello scrittore hanno saputo dimostrare che fra la
parte programmatica e quella artistica vi è una forte connessione.

Nel saggio su _Il romanzo sperimentale_ (" _Le roman expérimental_ ") che
raccoglie gli scritti teorici di Zola pubblicato nel 1880 e che viene
considerato l'unico Manifesto del Naturalismo, egli definisce il romanzo _"una
conseguenza dell'evoluzione scientifica del secolo; esso è, in una parola, la
letteratura della nostra età scientifica, come la letteratura classica e
romantica corrispondeva a un'età di scolastica e di teologia"_ e aggiunge che
_"Il romanziere muove alla ricerca di una verità... È innegabile che il
romanzo naturalista, quale ora lo intendiamo, sia un vero e proprio
esperimento che il romanziere compie sull'uomo, con l'aiuto
dell'osservatore"_[6]. Nel Saggio di apertura di quest'opera troviamo il
programma letterario dello scrittore che, in sintesi, conferisce una serie di
regole che caratterizzano un romanziere:Il romanziere deve far proprio il
metodo sperimentale e deve applicarlo ai fenomeni della società, deve poi
scrutare scrupolosamente i personaggi principali dei racconti e collocarli in
contesti ambientali precisi. Infine un romanziere, deve rispettare i canoni
dell'impersonalità secondo cui nei romanzi, non devono trasparire i sentimenti
dello scrittore, che deve tenersi fuori dal racconto.

Tra gli esponenti del naturalismo vanno considerati i fratelli Edmond de
Goncourt e Jules de Goncourt autori del romanzo _Le due vite diGerminie
Lacerteux_ pubblicato nel 1865 che si ispirava ad una vicenda vissuta e che
venne classificato come il primo esempio di romanzo-documento e di romanzo
vero. Nella prefazione alla prima edizione gli autori, rivolgendosi ad un
ipotetico pubblico abituato ai romanzi falsi, scrivono _"... questo è un
romanzo vero... Ed ora questo libro venga pure calunniato: poco importa. Oggi
che il Romanzo si allarga e ingrandisce, e comincia ad essere la grande forma
seria, appassionata, viva, dello studio letterario e della ricerca sociale,
oggi che esso diventa, attraverso l'analisi e la ricerca psicologica, la
Storia morale contemporanea, oggi che il Romanzo s'è imposto gli studi e i
compiti della scienza, può rivendicarne la libertà e l'indipendenza. Ricerchi
dunque l'Arte e la Verità; mostri miserie tali da imprimersi nella memoria dei
benestanti di Parigi; faccia vedere alla gente della buona società... la
sofferenza umana, presente e viva_ "[7].

La poetica naturalistica deriva dalla concezione deterministica della vita e
dell'uomo e il romanzo non è altro che una piccola parte di vita analizzata
con il metodo delle scienze sia naturali che sociologiche.

I principi della teoria del romanzo sperimentale furono comunque fissati da
Émile Zola in due punti fondamentali secondo i quali lo scrittore:

I temi preferiti della narrativa naturalista furono anti-idealistici e anti-
romantici, in modo che la narrazione portasse con sé una forte carica di
denuncia sociale che doveva risultare dalla descrizione scientifica ed
obiettiva dei fatti.

Tra i temi principali vi erano dunque:

Altri progetti

