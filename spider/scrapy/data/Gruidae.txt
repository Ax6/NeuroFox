I **Gruidi** ( **Gruidae** Vigors, 1825) sono una famiglia dell'ordine dei
Gruiformi il cui unico rappresentante originario dell'Europa centrale e
settentrionale è la gru cenerina. Con il loro collo lungo e le zampe lunghe,
le gru ricordano nell'aspetto i Ciconiiformi, con i quali non sono affatto
imparentate. Rappresentate con 15 specie, sono diffuse in tutto il mondo e
mancano solo in Sudamerica e in Antartide. La maggiore diversità di specie si
riscontra in Asia e in Africa.

Molte specie si riproducono solo a partire dal quarto o quinto anno di vita e
il tasso di mortalità dei giovani è elevato. È quindi molto difficile per loro
compensare le perdite degli effettivi. Molte specie sono pertanto molto
vulnerabili. Tra queste ricordiamo la gru americana, la gru della Manciuria e
la gru siberiana.

Le gru sono uccelli di dimensioni grandi o molto grandi che, con il loro collo
lungo e le lunghe zampe, ricordano le cicogne e gli aironi. Con una lunghezza
del corpo compresa tra 90 e 150 cm, sono tra i più grandi uccelli del mondo.
La gru antigone, che si erge verticalmente da terra fino a raggiungere i 176
cm di altezza alla sommità del capo, è più alta di qualsiasi altro uccello in
grado di volare. Il peso può raggiungere i 12 kg (nella gru della Manciuria).
I maschi sono leggermente più grandi e più pesanti delle femmine, ma per il
resto non vi è dimorfismo sessuale.

Il piumaggio delle gru è dominato dai toni grigi e bianchi. In linea generale,
le specie più settentrionali sono caratterizzate da piumaggi più chiari e da
dimensioni maggiori, mentre procedendo verso sud le specie diventano più scure
e più piccole. Piume nere si trovano soprattutto su collo, coda e remiganti,
ma non in tutte le specie. Solamente la damigella di Numidia e la gru del
paradiso hanno la testa interamente ricoperta di piume. In altre gru spicca
una zona di pelle nuda di colore rosso brillante, più o meno pronunciata. La
gru caruncolata presenta anche due cospicue caruncole che pendono dalla gola.
Le gru coronate hanno una caruncola più piccola e una cresta di piume gialle
sulla sommità del capo.

Come le cicogne, le gru volano con il collo teso, mentre gli aironi volano con
il collo piegato a forma di S. Le zampe vengono allungate orizzontalmente
all'indietro. Nelle gru coronate il piede è chiaramente anisodattilo, cioè con
tre dita rivolte in avanti e una all'indietro. Al contrario, nelle altre gru
(sottofamiglia Gruinae) il dito posteriore è solo abbozzato.

Dal punto di vista anatomico, nei rappresentanti della sottofamiglia Gruinae è
degna di nota la trachea notevolmente ingrandita, i cui anelli ossei sono fusi
con lo sterno. Questa caratteristica, assente nelle gru coronate, viene
sfruttata per produrre forti richiami.

Di conseguenza, le vocalizzazioni delle gru coronate sono relativamente
deboli, mentre le gru del genere _Grus_ possono emettere richiami estremamente
forti simili allo squillo di una tromba. Il tipico reportorio vocale delle gru
include un richiamo di contatto, un richiamo di allerta, un richiamo emesso
prima della partenza e un richiamo in duetto che accompagna l'accoppiamento.
Quest'ultimo è di gran lunga il più forte.

Rappresentanti di questa famiglia si possono trovare in tutti i continenti del
mondo ad eccezione dell'Antartide e del Sudamerica. La maggior parte delle
specie della sottofamiglia Gruinae abitano le regioni artiche e temperate
dell'emisfero settentrionale; fanno eccezione la gru caruncolata e la gru del
paradiso dell'Africa subsahariana, la gru antigone dell'Asia meridionale e la
gru brolga australiana. Le gru coronate sono esclusive delle regioni tropicali
e subtropicali dell'Asia. Nelle isole britanniche le gru cenerine furono
sterminate nel XVII secolo, ma dal 2010, sotto l'egida del _Great Crane
Project_ , i conservazionisti stanno cercando di reintrodurre la specie nel
sud dell'Inghilterra[1].

_Habitat_ preferiti delle gru sono i paesaggi aperti come la tundra o la
savana. Molte specie sono legate all'acqua e pertanto si trovano
principalmente in ambienti paludosi. La damigella di Numidia e la gru del
paradiso si trovano anche nelle praterie aride e nei semi-deserti.

Mentre alcune specie di gru dei climi caldi sono stanziali, quelle dei climi
più freddi sono uccelli migratori che devono percorrere lunghe distanze di
diverse migliaia di chilometri. La gru siberiana si sposta dall'estremo nord
della Siberia verso l'Iran, l'India e la Cina meridionale; alcune popolazioni
della gru canadese migrano dalle regioni artiche del Canada e dell'Alaska
verso la Florida e il Messico. Le gru si muovono in formazione a V ad
altitudini di circa 2000 m, eccezionalmente fino a 10.000 m. In un giorno
possono coprire, generalmente, distanze di 300 km, a volte anche 800,
procedendo ad una velocità compresa tra 60 e 80 km/h.

Le gru sono uccelli diurni che mostrano i maggiori livelli di attività al
mattino e alla sera. Di notte, riposano sugli alberi (le gru coronate) o sul
terreno (i Gruinae). Anche se conducono un'esistenza solitaria durante la
stagione riproduttiva, negli altri periodi dell'anno sono uccelli
particolarmente socievoli che vivono in grandi stormi.

Un comportamento per cui le gru sono ben note è la «danza». Le danze svolgono
un ruolo particolare durante la formazione delle coppie e, nelle coppie già
stabilite, servono a rafforzare i legami coniugali. Tuttavia, le danze sono
state segnalate anche al di fuori della stagione degli amori e sono
chiaramente polifunzionali presso un certo numero di specie. Esse riflettono
il benessere degli uccelli e svolgono un certo ruolo nella coesione tra
genitori e prole[2]. I più attivi in questo senso sono gli esemplari giovani e
subadulti. Quando danzano, questi uccelli saltellano con le ali spiegate, si
flettono sulle zampe, scalciano in aria, emettono forti richiami e lanciano in
aria erba e altri oggetti con il becco. L'esatto andamento della danza varia
da una specie all'altra.

Dal momento che la maggior parte delle specie di gru sono animali molto
territoriali, almeno durante la stagione riproduttiva, le loro posture rituali
comprendono anche segnali di minaccia. Anche questi differiscono nella loro
forma dettagliata da specie a specie. La gru cenerina, ad esempio, abbassa
rapidamente la testa a terra con le ali leggermente sollevate, quindi la
risolleva e la ripiega sulla schiena. Allora le ali vengono abbassate e
l'uccello emette un richiamo intimidatorio. Nel caso della gru siberiana, che
è considerata una delle gru più territoriali e aggressive, le dimostrazioni
intimidatorie costituiscono gran parte del comportamento ritualizzato. Tra le
sue posture minacciose figura un approccio dimostrativo al rivale, in cui la
gru solleva la zampa prima del passo successivo, solleva il collo
verticalmente e preme il becco contro il collo[3].

Le gru sono uccelli onnivori che si nutrono di sostanze sia di origine
vegetale (semi, radici, foglie, erba, noci, bacche) che animale (vermi,
molluschi, insetti, crostacei, pesci, rane, lucertole, roditori). Quando vanno
in cerca di cibo, le gru si spostano in continuazione, in quanto non tendono
mai agguati alle prede restando ferme in un unico punto. La loro dieta può
subire variazioni a seconda delle stagioni.

Le specie a becco corto (gru cenerina, damigella di Numidia, gru coronata
nera, ecc.) pascolano come le oche, nutrendosi di quel che trovano in
superficie. Al contrario, le specie a becco lungo (gru siberiana, gru
antigone, brolga, ecc.) scavano nel terreno soffice e umido alla ricerca di
radici e altri alimenti.

Nelle regioni nord-temperate e polari, la stagione riproduttiva delle gru ha
inizio tra aprile e giugno. Al contrario, è variabile ai tropici: alcune
specie si riproducono durante la stagione delle piogge, altre in qualsiasi
momento dell'anno. Le gru sono monogame. Le coppie di solito rimangono insieme
fino a quando uno dei due _partner_ muore. Nel caso una coppia non riesca a
riprodursi per più volte di seguito, tuttavia, i due membri si possono
separare prematuramente.

All'inizio della stagione riproduttiva, le gru che si sono unite a formare una
coppia eseguono le caratteristiche danze. Le coppie già formatesi in una
stagione degli amori precedente non eseguono parate nuziali, ma procedono
subito all'accoppiamento. Questo è seguito da una reciproca pulizia del
piumaggio.

Entrambi i _partner_ sono coinvolti nella costruzione del nido. Di solito, le
gru nidificano sul terreno; solo le gru coronate costruiscono il nido sugli
alberi, ma anche presso di loro questo rappresenta un'eccezione. Le damigelle
di Numidia e le gru del paradiso di tanto in tanto non costruiscono nessun
nido, ma depongono le uova sulla nuda terra. Normalmente, le gru che
nidificano in terreni paludosi costruiscono un nido fatto di materiale
vegetale accatastato. La covata è costituita da due uova in quasi tutte le
specie. Le gru caruncolate a volte depongono un solo uovo, mentre le gru
coronate di solito ne depongono tre o quattro. Il colore delle uova è bianco o
bluastro nelle specie tropicali, più scuro nelle specie dei climi più freddi.
Le uova scure assorbono la radiazione solare del nord, mentre le uova bianche
la riflettono. Le uova della maggior parte delle specie di gru sono ricoperte
da un motivo a macchie.

La cova dura in media trenta giorni. Ad essa si dedicano entrambi i _partner_
, ma è la femmina a svolgere la maggior parte di questo compito. Pertanto la
femmina cova per tutta la notte, mentre durante il giorno i due _partner_ si
alternano. Entrambi i genitori partecipano anche all'alimentazione dei
piccoli. Questi, tuttavia, si allontanano dal nido dopo pochi giorni e saranno
loro stessi ad andare in cerca del cibo di cui necessitano, pur continuando,
comunque, a dipendere dalla protezione dei genitori per molto tempo. Le
damigelle di Numidia diventano indipendenti dopo 55-60 giorni e le gru
caruncolate dopo 90-130 giorni. Spesso solo uno dei giovani riesce a
sopravvivere, in quanto il primo che esce dall'uovo è più forte e impedisce al
fratello di accedere al cibo. Nella gru siberiana, i genitori con il
primogenito lasciano sempre il nido primo che il secondo uovo si schiuda; di
conseguenza, il pulcino, una volta nato, rimane da solo e muore di fame.

Il gruppo più antico di gru è quello delle gru coronate, di cui si conoscono
resti fossili risalenti all'Eocene, epoca nella quale vivevano anche in Europa
e in Nordamerica. I più antichi fossili di «vere» gru (Gruinae), invece,
risalgono al Miocene. Nel Wyoming è stato rinvenuto un osso della zampa
appartenente ad una gru canadese del Pliocene. Nel Pleistocene medio-
superiore, molte delle specie di gru odierne erano già presenti entro i
confini del loro areale[4].

Le gru sono state assegnate all'ordine che da esse prende il nome, quello dei
Gruiformi. All'interno di questo ordine, i loro parenti più stretti sono il
rallo gigante o serracura e i trombettieri.

Tradizionalmente, le gru vengono suddivise in due sottofamiglie. Le gru
coronate (Balearicinae) sono prive della trachea assai lunga e serpentina
propria delle vere gru (Gruinae). Al gruppo delle gru coronate sono ascritte
solamente due specie; tutte le altre appartengono ai Gruinae. Tra questi
ultimi, il genere _Grus_ è di gran lunga il più ricco di specie. La
classificazione seguente segue quella ufficiale dell'Unione Ornitologica
Internazionale[5], con le correzioni proposte da _Handbook of the Birds of the
World Alive_[6].

Sottofamiglia **Balearicini** (Balearicinae)

Sottofamiglia **Gruini** (Gruinae)

Grazie alle analisi genetiche molecolari è stato possibile studiare le
relazioni che intercorrono tra le specie di gru. Le analisi effettuate
attraverso l'ibridazione DNA-DNA da Krajewski[6] e le analisi del citocromo
_b_ da Krajewski e Fetzner[7] sono giunte a conclusioni simili. I
raggruppamenti di specie a eccezione di _Grus_ sono risultati monofiletici,
mentre quest'ultimo è risultato parafiletico per quanto riguarda i generi
_Antigone_ , _Bugeranus_ e _Anthropoides_. Il cladogramma realizzato da
Krajewski e Fetzner si presenta così:

Gru siberiana ( _Leucogeranus leucogeranus_ )

_Grus_

_Antigone_

Gru canadese ( _Antigone canadensis_ )

Damigella di Numidia e gru del paradiso ( _Anthropoides_ )

Gru caruncolata ( _Bugeranus_ )

Gru coronate ( _Balearica_ )

Il nome «gru» deriva dal latino _grus_ , che a sua volta trae origine dal
greco _geranos_ ; la stessa etimologia hanno anche il francese _grue_ e lo
spagnolo _grulla_ , nonché il tedesco _kranich_ e l'inglese _crane_ , termini
strettamente correlati tra loro. Secondo Isidoro di Siviglia è possibile che
_grus_ derivi dal latino _congruere_ («essere d'accordo»). Pertanto, tale nome
si riferirebbe sia al richiamo simile allo squillo di una tromba di questi
uccelli, sia alle posizioni sincrone che assumono durante le loro danze.

Inoltre, gli etimologi hanno anche riscontrato alcuni nomi che derivano da
quello delle gru. Ad esempio, alcune bacche simili al mirtillo rosso che le
gru amano mangiare ( _Vaccinium oxycoccos_ ) vengono chiamate in inglese
_cranberries_ («bacche delle gru»). Il suo piede simboleggia il dipartirsi
delle varie linee nell'albero genealogico tant'è vero che ha ispirato il
francese antico _pied-de-grue_ , indicante quel particolare disegno dove in
cima vi era il capostipite, mentre i suoi discendenti erano via via collegati
fra loro da tratti verticali verso il basso: in quegli schemi comparivano
spesso dei segni composti di tre linee a forma di freccia aperta che
designavano la successione e che furono considerati come l'orma del piede di
questo uccello. Poi gli inglesi, ispirandosi a quell'espressione, forgiarono
il vocabolo _pedigree_ , che venne a poco a poco a significare «discendenza».
In Italia si è cominciato a usare la parola nella seconda metà del XIX secolo
riservandola però ai cavalli di razza e poi agli animali domestici in genere.

Gru è stata battezzata a sua volta la macchina moderna che serve per sollevare
carichi e trasportarli da un punto all'altro per la somiglianza del suo
braccio mobile con il collo di questo uccello.

Siccome era un uccello migratore venne consacrato dai greco-romani a Ermes-
Mercurio, il dio che vegliava sui viaggiatori ed era stato anticamente il
protettore dei poeti e degli artisti, prima che queste funzioni gli fossero
usurpate da Apollo. Il suo volo veniva osservato attentamente dagli auguri
antichi che ne traevano indicazioni per il futuro.

Nell'antichità si favoleggiava che fra questi uccelli e i Pigmei, una
popolazione situata più a sud delle sorgenti del Nilo, vigesse un'inimicizia
eterna. «A quanto sento dire», scriveva Eliano, «anche il popolo dei Pigmei è
retto a monarchia; ma essendo venuto meno il re, il comando sopra di loro fu
assunto da una regina, di nome Gerana, che i Pigmei divinizzarono tributandole
onori troppo grandi per un essere umano. A causa di quegli eccessi Gerana
cominciò a dare segni di pazzia e a disprezzare le dee; diceva, riferendosi in
particolare a Era, ad Atena, ad Artemide e Afrodite, che queste divinità non
potevano minimamente competere con la sua bellezza. Non riuscì però a
sottrarsi alle conseguenze di simili vaniloqui. Era infatti, sdegnata, la
trasformò nel più brutto degli uccelli, cioè in una gru, e anche oggi essa
continua a combattere contro i Pigmei, colpevoli di averla rovinata e resa
pazza con le eccessive manifestazioni di ossequio»[8].

Al mitico episodio allude anche Omero:

«Quando poi furono in ordine, ognuno col suo comandante,  
si mossero i Troiani con clamore e gridio, come uccelli,  
come quando nel cielo si spande lo strepito delle gru,  
che fuggite di fronte all'inverno e alle grandi piogge,  
strepitando si levano a volo sulle correnti dell'Oceano,  
per poi portare ai Pigmei la strage e la morte...[9]»

Fu sempre Omero a parlare per primo della «danza delle gru», quella che fu
eseguita da Teseo all'uscita dal labirinto, poco prima che l'eroe ripartisse
con Arianna; tale danza era collegata al labirinto: Károly Kerényi spiega la
correlazione col fatto che la gru è un uccello migratore che va e ritorna,
come Teseo che va e torna dal labirinto.

«In origine colei che i Greci chiamavano Arianna era la Signora del Regno dei
morti. Nel tempo delle origini si poteva entrare nel suo regno danzando, così
come danzando si poteva uscirne. La figura primordiale della danza cretese, il
_ghéranos_ , era una spirale dalle molteplici volute, nella quale il danzatore
(il primo ballerino di una schiera di danzatori), giunto al centro ritornava
sui suoi passi e si avviava danzando verso l'uscita su un percorso parallelo a
quello per cui era entrato, sempre danzando. A Delo venne poi interpretata
come danza di vittoria; e infine inserita nel mito di Teseo dove si narrava
che era stata eseguita per la prima volta quando Teseo e Arianna stavano per
partire da Creta. [...] Non si potrà dimenticare che le gru a un certo momento
si alzano in volo [...] Nelle danze del labirinto era ben tangibile un anelito
verso la liberazione; e a quell'anelito si mescolava, fino a non
differenziarsene, se non proprio a essergli identico, un profondo desiderio di
levarsi in volo, di fuggire.[10]»

In Grecia si narrava che durante il diluvio Deucalione fu salvato da uno
stormo di gru che lo guidò sul monte Gerania, che significa «il monte delle
gru» (dal greco _ghéranos_ , che designa questo uccello).

Nella stessa area simbolica si situa anche una leggenda greca secondo la quale
il celebre poeta Ibico, nato a Reggio nella Magna Grecia, era stato ucciso da
alcuni ladroni. Nessuno sarebbe riuscito a scoprire gli assassini se uno
stormo di gru non li avesse indicati sorvolandoli con insistenza. Questa
storia, narrata da Plutarco, ispirò molti secoli dopo Friedrich Schiller a
scrivere la famosa ballata _Le gru di Ibico_[11].

Si diceva che il dio celtico Ogma avesse inventato l'alfabeto ogamico dopo
aver osservato il volo delle gru, che erano le custodi del segreto di questo
alfabeto. In Irlanda, i contadini pregavano il dio Manannan portando in
offerta una sacca di pelle di gru piena di tesori del mare, chiedendo in
cambio di avere un buon raccolto, mentre i marinai gli si rivolgevano affinché
facessero un buon viaggio. Il paese di Grippia menzionato nella saga di
_Herzog Ernst_ era abitato da uomini con teste di gru che assediavano un
popolo di pigmei fino a ché Ernst non riuscì a liberarli. In Svezia le gru
vengono soprannominate gli «uccelli della fortuna», in quanto il loro arrivo
coincide con la primavera, che porta con sé calore, luce e abbondanza di cibo.

Il simbolo di guida spirituale verso la liberazione si riscontra in Cina dove
la danza delle gru (che vengono chiamate 鹤, _hè_ ) evoca la possibilità di
volare fino alle Isole degli Immortali. D'altronde nel taoismo questo
trampoliere è simbolo d'immortalità. A loro volta i giapponesi, credendo che
le gru vivano migliaia di anni, le considerano simboli di longevità: tanto è
vero che si offrono spesso agli anziani delle pitture o incisioni dove
figurano gru, pini e tartarughe, tutti e tre simboli di lunga vita. L'immagine
di questo uccello è collegata anche al culto degli antenati, come testimoniano
molti oggetti rituali che, modellati nelle sembianze del volatile, vengono
usati nelle cerimonie in loro onore. Questo simbolismo si spiega considerando
che in Cina la gru è l'uccello Hac, «colui che è venuto e non rimane». Dopo
l'esplosione atomica su Hiroshima, che si dice sia stata più luminosa di mille
soli, una bambina colpita dalle radiazioni, Sadako Sasaki, si impegnò a
costruire mille gru di carta nella speranza di poter guarire. Morì prima di
portare a termine la sua impresa, ma altri bambini hanno continuato per lei, e
oggi le statue di pietra del Peace Memorial Park di Hiroshima sono decorate da
milioni di piccole gru di origami.

In India tuttavia, a causa di alcuni suoi atteggiamenti, come quelli che
assume nella danza, è considerata il più falso tra gli uccelli e simbolo di
tradimento. «Ingannevole» è l'epiteto con cui la si designa: non a caso ha
dato il suo nome alle dee dalla testa di gru (le otto _mahâvidyâ_ ) che
simboleggiano la potenza della crudeltà, della magia nera, del veleno e
dell'istinto di distruzione.

Riguardo alle gru, mescolando osservazioni fondate e fantasticherie, che
tuttavia hanno ispirato il simbolismo di questo animale, Plinio il Vecchio
riferiva:

«Si mettono d'accordo sulla data della partenza; volano a grande altezza per
vedere lontano davanti a sé e scelgono un capo che faccia loro da guida lungo
l'itinerario che devono seguire e in coda alla schiera, a turno, pongono delle
compagne che con le loro grida sappiano mantenere compatto lo stormo. Durante
la notte dispongono dei turni di guardia: e le sentinelle sono costrette a
reggere una pietruzza, perché se questa scivola via dalla presa a causa del
sonno e cade, diventa così molto evidente la loro negligenza; le altre gru
dormono, nascondendo la testa sotto l'ala e stando, alternativamente, ora su
un piede ora su un altro. Il capo invece, tenendo il collo ben ritto,
controlla e ordina.[12]»

Già Aristotele aveva smentito la falsa credenza della pietra tenuta nella
zampa: tuttavia essa era troppo suggestiva per non venire adottata anche nel
Medioevo giacché evocava i simboli della vigilanza, della previdenza e anche
della prudenza spirituale. È possibile trovare la figura della gru con la
pietra su molti emblemi, stemmi e insegne, nonché su case e castelli.

Nella cristianità medievale ci si è ispirati a una credenza dei naturalisti
antichi per evocare anche la figura del Salvatore: come testimonia il passo di
Plinio il Vecchio che abbiamo citato, le gru si scelgono un capo il quale non
soltanto guida lo stormo durante la migrazione, ma di notte lo sorveglia con
la testa eretta.

Sulla decorazione di un vaso antico proveniente dalla villa Adriana di Tivoli,
oggi custodito al Museo di Cluny, si vede una gru che combatte il serpente.
Probabilmente l'immagine venne a simboleggiare in ambiente cristiano il Cristo
che combatte il demonio. Così è stata interpretata un'analoga figura su un
amuleto gnostico: è un simbolismo che appare anche nell'ambito della cicogna.
D'altronde nel Medioevo si tendevano a confondere le cicogne con le gru, gli
aironi e gli ibis[13].

Nel mosaico del santuario cristiano di Madaba, eretto in Palestina nel 490 in
onore di sant'Elia, si è scoperta anche una gru coronata che non può non
essere una figura simbolica di Cristo[14].

La gru è anche disegnata nel cielo: Plancius, che nel 1598 l'aveva inserita
nel suo mappamondo, in uno successivo la trasformò nel Fenicottero (
_Phoenicopterus_ ); oggi però è catalogata con il nome originario. Venne
formata con stelle che si trovavano sotto il Pesce australe. Due sono
abbastanza luminose: Alnair ( _α Gruis_ , magnitudine 1,7), il cui nome deriva
dall'abbreviazione di un'espressione araba che significa «quella brillante
presa dalla coda di pesce» perché gli arabi nel Medioevo avevano esteso la
coda del Pesce australe fino a questa regione del cielo; e _β Gruis_ , una
gigante rossa di magnitudine 2,1.

Nell'antica tradizione popolare e nelle fiabe, la gru, alla quale vengono di
regola attribuite qualità positive, compare come annunciatrice di nascite e di
matrimoni, ma anche di guerra e di morte. Nelle favole, viene di solito
utilizzata per simboleggiare l'ingiustizia e l'ingratitudine umana.

Il racconto jakuto _Le piume della gru_ parla di una gru che si trasforma in
una bellissima ragazza per sposare un essere umano. Un giorno, tuttavia,
l'uomo scopre le piume strappate che un tempo rivestivano la moglie e si
allontana, rappresentando così la natura sfuggente dell'estate e dell'amore.
Anche favole russe come _L'airone e la gru_ o _La volpe e la gru_[15] hanno
per protagonista questo uccello; in quest'ultima, i due protagonisti si
invitano reciprocamente a un pranzo che solo il padrone di casa è in grado di
mangiare. Anche Johann Wolfgang Goethe dedicò a questo argomento un poema[16].
Nella favola di Fedro _Il lupo e la gru_[17], invece, l'uccello libera il lupo
da un osso rimastogli bloccato in gola, ma non riceve alcuna ricompensa.

Nelle _Storie animali_ di Haanpää la gru viene umanizzata e individualizzata.
Il racconto _La gru dalle ali monche_ parla di un esemplare che non può
migrare verso sud e durante l'inverno deve lottare contro i suoi nemici. Esso
trae spunto dal poema _La gru_ di Theodor Fontane, che parla di una gru con le
ali spuntate che tenta a lungo di seguire i suoi conspecifici e viene derisa
dai polli dopo i suoi inutili sforzi.

L'antico profeta israelita Geremia cita uno dei tratti caratteristici di
questo uccello (il conoscere il periodo in cui migrare) nella Bibbia (
_Geremia 8,7_[18]).

Nella poesia, la gru viene utilizzata simbolicamente per descrivere qualcosa
di «sublime» in natura. _La gru saggia_ di Wilhelm Busch[19] si rifà
nuovamente alla figura dell'uccello vigile con la pietra nella zampa. Johann
Wolfgang Goethe, nel _Faust: Una tragedia_ ( _Fuori porta_ )[20], lascia che
il protagonista si lamenti:

«quando sopra pianure e sopra laghi  
vola la gru che fa ritorno a casa.»

L'uccello è protagonista anche delle poesie _La gru_ di Nikolaus Lenau, _La
gru_ di Nikolaj Rubcov e _La gru paralizzata_ di Ewald Christian von Kleist.

Nel romanzo _I bambini Jeronim_ di Ernst Wiechert, Gogun, un razziatore di
nidi, ruba le uova di gru e i loro piccoli per venderli ai proprietari
terrieri. Nel dramma di Viktor S. Rozow _Gli amanti eterni_ , questi uccelli
vengono usati come metafora alla morte del protagonista Boris. Nella novella
_Le prime gru_ di Čyngyz Ajtmatov, le gru appaiono come annunciatrici della
primavera prossima, dell'amore e della gioia di vivere, ma anche come
promemoria contro la guerra, l'alienazione e le divisioni. Anche Selma
Lagerlöf menziona la gru in uno dei capitoli del _Viaggio meraviglioso di Nils
Holgersson_ ( _La grande danza delle gru sul Kullaberg_ ).

Nell'opera _Ascesa e caduta della città di Mahagonny_ di Bertolt Brecht c'è un
brano musicale che parla delle gru ( _Siehst du die Kraniche im hohen
Bogen..._ ).

Nelle arti visive, raffigurazioni di gru si possono trovare dalle epoche
storiche più antiche fino ad oggi. Questo uccello è stato un modello sia per
pitture su tavola che su parete, nonché per miniature e illustrazioni. Ne
esistono rappresentazioni artigianali e plastiche fatte di tessuto, ceramica,
legno, pietra, bronzo, metalli preziosi e altri materiali. Soprattutto in
Asia, è uno dei soggetti preferiti dagli illustratori.

Nell'arte cristiana, la gru compare, assieme ad altri uccelli, all'ingresso
dell'arca di Noè nel mosaico della chiesa di San Marco a Venezia. Un'incisione
di Albrecht Dürer mostra la Giustizia con la gru con la pietra nella zampa al
suo fianco.

Nel film _Quando volano le cicogne_ del regista georgiano Michail Kalatozov,
uno stormo di gru appare in cielo alla morte di Boris, il protagonista.

La gru in volo è il logo di molte compagnie aeree attuali. Essa è utilizzata
dalla Japan Airlines, dalla Air Uganda e dalla XiamenAir cinese. Il logo della
tedesca Lufthansa, creato nel 1918 da Otto Firle a Berlino, viene utilizzato
dal 1926.

Un particolare reparto operativo della polizia austriaca, istituito in seguito
all'attacco terroristico all'aeroporto di Vienna-Schwechat del 27 dicembre
1985, è stato battezzato _Einsatzabteilung Kranich_ ; il nome è stato scelto
per la particolare vigilanza di questo uccello e, probabilmente, anche per la
sua associazione con il volo.

Grazie ai petroglifi che sono stati scoperti in grotte spagnole e in Svezia,
nonché ai ritrovamenti di ossa negli insediamenti neolitici, sappiamo che le
gru sono state cacciate fin dalla preistoria. È interessante notare che le
ossa di età romana ritrovate in Ungheria sono circa il 10-20% più grandi di
quelle degli esemplari odierni. La carne e le uova venivano mangiate, con le
ossa venivano fabbricati strumenti e le piume venivano usate come monili.

Il poeta latino Orazio la considerava una «piacevole preda», se solo non
avesse avuto così tanti tendini. Ancora oggi, è possibile trovare gru in
vendita in alcuni mercati in Africa e in India. Nel Medioevo le gru erano
considerate prede nobili. Il trattato di caccia di Pietro de' Crescenzi ne
descrive accuratamente la cattura con una rete tesa nella quale, al
crepuscolo, questi uccelli venivano spinti. Nel suo libro di falconeria, il
codice _De arte venandi cum avibus_ (Sull'arte di cacciare con gli uccelli)
l'imperatore Federico II di Hohenstaufen raffigurò in varie miniature a colori
la gru in varie attività.

Secondo un detto contadino bizantino, è più facile «coltivare la roccia che
campi e colline con gru nelle vicinanze». Chiamandole «ladri di semi» e
«razziatrici di zolle», gli antichi greci le catturavano con reti, cappi o con
il vischio. In Prussia, Federico Guglielmo I ordinò la caccia alle gru «per i
grandi danni» che arrecavano alle coltivazioni nelle valli fluviali e nelle
pianure alluvionali.

Un certo numero di regole meteorognostiche correlate alla semina e alla
raccolta, fa riferimento alle migrazioni delle gru. Ad esempio, l'autore greco
Esiodo afferma quanto segue:

«Fa' poi attenzione, quando tu odi il verso della gru,  
che ogni anno strepita dall'alto delle nubi:  
essa reca il segnale dell'aratura e dell'inverno piovoso  
indica la stagione...[21]»

Inoltre, le gru che volano ad alta quota dovrebbero annunciare il bel tempo.

Gru cenerine e damigelle di Numidia erano tenute come uccelli ornamentali sia
in Cina («uccelli di rango superiore») che in India («i più importanti tra
tutti i pennuti»), nonché nell'Antico Egitto. Ne troviamo raffigurazioni
risalenti ad oltre 4000 anni fa sulle pareti delle tombe egiziane del periodo
faraonico. I bassorilievi della mastaba di Ti indicano anche che questi
uccelli venivano tenuti e fatti ingrassare in stormi semi-addomesticati come
animali sacrificali.

Dagli scritti del romano Varrone si può concludere che le gru furono in
seguito allevate anche come uccelli domestici. Esse erano abituate a
sorvegliare la casa e il cortile, grazie alle forti grida che avvisavano in
modo affidabile l'arrivo di animali carnivori e uccelli rapaci. Tuttavia,
quando Carlo Magno effettuò dei cambiamenti ad una legge salica, tale usanza
andò persa.

Ben undici specie delle quindici presenti sulla Terra sono a rischio di
estinzione. In Asia orientale la perdita di aree umide minaccia la gru della
Manciuria, quella monaca e quella nucabianca. La leggiadra gru del paradiso,
l'uccello simbolo del Sudafrica, è stata messa a rischio dalla predazione da
parte dei cani rinselvatichiti e dalle colture arboree che hanno soppiantato
gran parte del raro _habitat_ originario della specie. La gru americana, la
specie più rara, è stata cancellata da gran parte del suo areale in America
del Nord nel XIX secolo a causa della caccia, della raccolta delle uova e
della distruzione dell' _habitat_ provocata dalla bonifica delle aree umide a
favore delle praterie, più adatte all'allevamento. Nei primi anni '40 erano
rimaste soltanto 21 gru americane. Grazie alla protezione dell'ambiente, alle
leggi più restrittive sulla caccia e ai programmi di allevamento in cattività
cominciati negli anni '60, quanto rimasto della popolazione di gru americana
ha iniziato ad aumentare. Al momento si contano 442 individui in natura e 161
in cattività, nulla in confronto ai numeri originali, ma un grande risultato
sulla via della salvezza per questa specie.

Tre le organizzazioni che si dedicano alla protezione delle gru ricordiamo
l'International Crane Foundation, con sede negli USA, e l'europea European
Crane Working Group.

Altri progetti

