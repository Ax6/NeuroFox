**Jean-Yves Ferri** (1959) è un fumettista francese.

Attivo sia come sceneggiatore che come disegnatore, lavora nel campo delle
_Bande dessinée_ dal 1990, e dal 1993 collabora alla rivista _Fluide glacial_.
Nel 2011 è stato scelto dalla casa editrice Hachette Livre come sceneggiatore
del trentacinquesimo albo di _Asterix_ , la celeberrima serie creata da René
Goscinny e Albert Uderzo, divenendo così loro successore insieme al
disegnatore Didier Conrad.

Nato nel 1959 nel sud-est della Francia (lui stesso ha ironicamente dichiarato
di essere "nato in una capanna sul bordo di un campo d'avena"[1]), fin da
giovanissimo si interessa al mondo del fumetto, e dal 1990 inizia a realizzare
illustrazioni in libri per bambini. Nel 1993 inizia a collaborare con la
rivista francese di fumetti _Fluide glacial_ , con la quale crea a partire dal
1996 la serie _Fables Autonomous_ , la sua prima opera di largo respiro, di
cui realizza sia la sceneggiatura che i disegni. La sua seconda opera è la
serie _Aimé Lacapelle_ , pubblicata in quattro volumi dal 2000 al 2007 sempre
per _Fluide glacial_ , e che nuovamente lo vede autore di testi e
sceneggiatura.

Dal 2002 inizia inoltre la creazione della fortunata serie _Le Retour à la
terre_ , di cui realizza solo la sceneggiatura e i testi per i disegni del
collega e amico Manu Larcenet. La serie prosegue fino al 2008, con cinque
volumi. Sempre con Lacernet realizza altri fumetti, quali la serie in due
volumi _Le sens de la vis_ (2007 e 2010) e il volume sperimentale
_Correspondances._

Il 2009 lo vede tornare ai disegni con il volume _De Gaulle à la plage_ , che
ha per protagonista una scanzonata versione parodistica di Charles de Gaulle e
che è stato selezionato fra le opere finaliste al Festival d'Angoulême 2009\.

Nel 2011 viene annunciato insieme al disegnatore Didier Conrad come successore
di Albert Uderzo alla serie _Asterix_[2], per la quale realizza la
sceneggiatura del trentacinquesimo albo, _Asterix e i Pitti_ , pubblicato
nell'ottobre 2013.

Altri progetti

