**Gennaio** è il primo mese dell'anno secondo il calendario gregoriano, è uno
dei sette mesi che conta 31 giorni e si colloca nella prima metà di un anno
civile.

Il nome _gennaio_ (in latino _Ianuarius_ ) deriva dal dio romano Giano (
_Ianus_ ), divinità preposta alle porte e ai ponti che in generale
rappresentava ogni forma di passaggio e mutamento (difatti gennaio è il mese
che apre le porte del nuovo anno). Il calendario romano originale era più
breve di quello gregoriano (304 giorni), in quanto i Romani consideravano
l'inverno un periodo senza mesi. Fu Numa Pompilio intorno al 713 a.C. ad
aggiungere gennaio e febbraio, fissandoli come i primi mesi dell'anno e
rendendo l'anno uguale a quello solare (calendario numiano di 355 giorni).
Tuttavia, fino al 153 a.C., i Romani consideravano marzo il primo mese
dell'anno civile in quanto coincidente con l'inizio delle attività militari e
della carica pubblica dei consoli. A partire dalla metà del II sec. a.C.,
l'inizio dell'anno venne dunque identificato con gennaio in quanto in questo
periodo venivano scelti i consoli e i magistrati eponimi.

Il primo giorno del mese di gennaio è Capodanno. Durante il Medio Evo, anche
se si continuò a rappresentare il calendario giuliano secondo il costume dei
Romani (dodici colonne da gennaio a dicembre), nel mondo cristiano c'era
eterogeneità nella scelta del Capodanno fatto coincidere, a seconda delle
tradizioni delle varie regioni, ora con il Natale (25 dicembre), con
l'Annunciazione (25 marzo) o con la Pasqua. Nel XVI sec., cominciò a
diffondersi in alcuni Paesi cristiani, come il Regno di Francia, l'usanza di
far iniziare l'anno il 1º gennaio con la Festa della Circoncisione di Cristo
(sette giorni dopo il Natale): tale data venne estesa nel 1582 a tutto il
mondo cattolico da papa Gregorio XIII con la riforma del calendario che da lui
prende nome.

Nomi storici del mese sono, oltre al romano _Ianuarius_ , il Sassone _Wulf-
monath_ ("mese del lupo") e il termine usato da Carlo Magno _Wintarmanoth_
("mese invernale"). In finlandese, il mese è chiamato _tammikuu_ , ovvero
"mese della farnia", mentre in ceco _leden_ , che significa "mese del
ghiaccio".

Il primo lunedì di gennaio è chiamato _Handsel Monday_ in Scozia e
nell'Inghilterra settentrionale. In Inghilterra, l'anno agricolo inizia con il
_Plough Sunday_ , la domenica dopo l'Epifania.

La maggiore età in Giappone veniva festeggiata dal 1948 il secondo lunedì di
gennaio per coloro che divenivano ventenni nel nuovo anno solare. Oggi,
tuttora festa nazionale, è stata spostata al 15 gennaio dal 1999, quando il
governo ha cercato di contemperare esigenze economiche a festività varie,
cercando di accorparle fra loro.

Nella Ruota dell'Anno pagana, gennaio finisce nel periodo dell'Imbolc
nell'emisfero nord e del Lughnasadh in quello sud.

Secondo l'astrologia, Gennaio ha dapprima il sole in Capricorno, quindi in
Aquario, ma astronomicamente il sole si trova nella costellazione del
Sagittario fino al 19, giorno in cui passa nel Capricorno.

Altri progetti

