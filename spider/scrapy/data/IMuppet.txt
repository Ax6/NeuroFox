_**I Muppet**_ ( _The Muppets_ ) è un film del 2011 diretto da James Bobin e
con protagonisti i Muppet, Jason Segel, Amy Adams, Chris Cooper e Rashida
Jones. È il primo film sui Muppet ad uscire nelle sale dopo dodici anni
dall'uscita di _I Muppets venuti dallo spazio_.[1][2][3]

Sotto il Teatro dei Muppet è stato trovato del petrolio e perciò il petroliere
Tex Richman vuole raderlo al suolo per perforare ed estrarre l'oro nero.
Walter, il più grande fan del mondo dei Muppet ed i suoi amici Gary e Mary
vengono a conoscenza del piano di Tex Richman e, volendo fermarlo, decidono di
mettere in scena il Muppet Telethoon, con il quale vogliono raccogliere i
dieci milioni di dollari necessari per salvare il teatro. Al fine di mettere
in scena lo spettacolo Walter, Mary e Gary devono aiutare Kermit a riunire i
Muppets, che si sono separati e hanno preso tutti una strada diversa.

Il progetto del film iniziò nel 2008, quando Jason Segel e Nicholas Stoller
presentarono al vice presidente esecutivo della Disney Kristin Burr una
sceneggiatura per un nuovo film sui Muppet. Nel marzo dello stesso anno venne
confermato che la Disney aveva firmato un accordo con i due sceneggiatori e
che lo stesso Stoller si sarebbe occupato anche della regia del film.[4] Nel
giugno del 2008 Segel annunciò che la prima stesura della sceneggiatura era
stata completata e che la storia del film avrebbe visto i Muppet mettere in
scena un nuovo spettacolo per salvare il loro studio.[5]

Inizialmente il film doveva intitolarsi _The Greatest Muppet Movie Ever Made_
e, a causa di una fuga di notizie sulla sceneggiatura, si venne a sapere che
nel cast sarebbero stati presenti cameo di molti attori famosi come Vince
Vaughn, Jon Favreau, Christian Bale, Ben Stiller, Steve Carell, George
Clooney, Jack Black, Mel Brooks, Matt Damon, Anne Hathaway, Emily Blunt,
Rachael Ray, Bob Saget, Lisa Lampanelli, Jeff Ross e Charles Grodin.[6]
Nonostante inizialmente fosse stato confermato che a dirigere il film sarebbe
stato Nicholas Stoller, nel gennaio del 2010 venne annunciato che il regista
del film sarebbe stato James Bobin.[7] Nel luglio dello stesso anno venne
annunciato che il team di produzione del film si era incontrato con i
responsabili creativi della Pixar per mettere a punto la sceneggiatura.[8]
Successivamente, ad ottobre, venne comunicato che Amy Adams, Chris Cooper e
Rashida Jones sarebbero stati i protagonisti del film, unendosi così al già
confermato Jason Segel.[9] Nei mesi successivi trapelarono numerose
insidscrezioni su attori che avrebbero partecipato al film in vari cameo e,
tra gli altri, vennero fatti i nomi di Emily Blunt, Ricky Gervais, Zach
Galifianakis, Steve Carell, Ed Helms, Billy Crystal, Jack Black, Jean-Claude
Van Damme, Alan Arkin e Dave Grohl.[10][11][12] Alcuni di queste illazioni
(come ad esempio la partecipazione degli attori Paul Rudd, Jane Lynch, Jean-
Claude Van Damme e Charles Grodin) vennero successivamente smentite, molte
altre invece vennero confermate.[12] I cameo confermati sono quelli di Zach
Galifianakis, Alan Arkin, Billy Crystal, Kathy Griffin, Ricky Gervais, Emily
Blunt, Jack Black, Mickey Rooney, Mila Kunis, Danny Trejo, French Stewart,
Neil Patrick Harris, Whoopi Goldberg, Jim Parsons, Sarah Silverman, Selena
Gomez, John Krasinski, Wanda Sykes, Rico Rodriguez, Eddie Pepitone, Dave
Grohl, James Carville, Judd Hirsch e Sterling Knight.[12][13]

Il film è stato presentato in anteprima mondiale il 4 novembre 2011 durante il
Savannah Film Festival.[14] È stato distribuito negli Stati Uniti il 23
novembre 2011[1][15], mentre in Italia la distribuzione prevista inizialmente
a partire dal 4 gennaio 2012[16], venne posticipata di quasi un mese,
slittando al 3 febbraio 2012[17]. Inizialmente il film sarebbe dovuto uscire
negli Stati Uniti il 25 dicembre 2011, ma fu successivamente spostato nella
settimana del Giorno del Ringraziamento.[1][18]

Jason Segel e Amy Adams nel marzo 2011 hanno preso parte al CinemaCon per
promuovere il progetto, presentando diverse clip del film.[19] Altre clip del
film sono state mostrati alla Suffolk University nell'aprile 2011.[20]

Il primo full-trailer ufficiale in lingua inglese è uscito il 17 giugno
2011[21], mentre il 12 luglio 2011 è stato distribuito il primo trailer
italiano.[16] Un secondo full-trailer in inglese è stato distribuito online il
13 ottobre 2011.[16][22]

Nel maggio 2011 Kermit la Rana ha partecipato alla prima mondiale di _Pirati
dei Caraibi - Oltre i confini del mare_ a Disneyland per promuovere
l'imminente uscita dei film.[23][24][25]

Un trailer-parodia del film è stato proietatto con il film _Pirati dei Caraibi
- Oltre i confini del mare_ , ed è stato poi pubblicato su internet sotto il
falso nome di _Green With Envy_.[26] Altri due trailer parodia sono stati
pubblicati tra maggio e giugno 2011: il primo è una parodia di _Una notte da
leoni 2_ dal titolo _The Fuzzy Pack_[27], mentre il secondo è una parodia del
film _Lanterna Verde_ dal titolo _Being Green_.[28] Il 16 settembre è stato
distribuito un terzo trailer parodia dal titolo _The Pig with the Froggy
Tattoo_ che si ispira al primo teaser trailer del film _Millennium - Uomini
che odiano le donne_.[29] Infine il 27 ottobre 2011 è stato messo online il
"trailer parodia finale", cioè un trailer della durata di due minuti che fa il
verso ad alcuni dei film più attesi del 2011, tra cui _Paranormal Activity 3_
, _Il gatto con gli stivali_ , _Happy Feet 2_ e _The Twilight Saga: Breaking
Dawn - Parte 1_.[30][31]

Contro un budget di 45 milioni di dollari, _I Muppets_ ne ha incassati 88
milioni in Nord America e 75 milioni nel resto del mondo, per un totale di
$165,184,237.[32]

Il film è stato accolto caldamente dalla critica. Sul sito Rotten Tomatoes
detiene il 96% di recensioni professionali positive, basato su 209 recensioni
e con una media dei voti di 8/10.[33] Su Metacritic ha un punteggio di 75 su
100, basato su 37 recensioni.[34] Il critico Roger Ebert ha dato al film tre
stelle su quattro, lodando i Muppets rivitalizzati e le loro personalità
distinte.[35]

Nel 2014 è uscito il sequel del film, intitolato _Muppets 2 - Ricercati_.

Altri progetti

