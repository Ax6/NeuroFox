L' **Ordine dei frati predicatori** ( _Ordo fratrum praedicatorum_ ) è un
istituto religioso maschile di diritto pontificio: i frati di questo ordine
mendicante, detti comunemente **domenicani** , pospongono al loro nome la
sigla **O.P.**[1]

L'ordine sorse agli inizi del XIII secolo in Linguadoca a opera dello spagnolo
Domenico di Guzmán con il fine di lottare contro la diffusione del catarismo,
la più importante eresia medievale: Domenico e i suoi compagni scelsero di
contrastare le dottrine eretiche sia attraverso la predicazione sia attraverso
l'esempio di una severa ascesi personale, vivendo in povertà e mendicità.[2]

Poiché per confutare le dottrine eterodosse era necessario che i predicatori,
oltre a essere esemplarmente poveri, avessero anche una solida preparazione
culturale, i conventi domenicani divennero importanti centri di studi
teologici e biblici:[3] appartennero all'ordine alcuni dei più importanti
teologi medievali, come Tommaso d'Aquino e Alberto Magno.[4]

La forma di vita di Domenico e dei suoi compagni venne approvata solennemente
da papa Onorio III con le bolle del 22 dicembre 1216 e del 21 gennaio 1217.[2]
Le principali finalità dell'ordine sono la propagazione e la difesa del
cattolicesimo mediante la predicazione, l'insegnamento e la stampa.[1]

Il fondatore nacque nel 1170 a Caleruega, in Castiglia, da Felice di Guzmán e
Giovanna d'Aza, membri della piccola nobiltà: il nome di Domenico gli venne
imposto in onore del santo abate del monastero di Silos. Dopo aver studiato
teologia a Palencia, entrò nel capitolo regolare che serviva nella cattedrale
di Osma, di cui divenne sottopriore.[5]

Nel 1203 accompagnò il vescovo Diego d'Acebo in una missione diplomatica per
conto di Alfonso VIII di Castiglia presso Valdemaro II di Danimarca.[6]
Durante il viaggio di andata, attraversando la Linguadoca, Domenico ebbe modo
di rendersi conto della grande diffusione dell'eresia catara in quella
regione: a ottobre, presso Tolosa, riuscì a convertire il proprietario della
taverna dove avevano trovato alloggio e, secondo Jean-Baptiste Henri
Lacordaire, fu proprio in quell'occasione che Domenico iniziò a concepire
l'ordine che avrebbe fondato.[7]

Conclusa la missione in Danimarca, insieme al suo vescovo, ottenne da papa
Innocenzo III il permesso di unirsi ai legati papali (i cistercensi Arnaldo di
Cîteaux e Pietro di Castelnau) che predicavano tra i catari in Linguadoca.[6]

Poiché i "perfetti" catari conducevano una vita povera, austera e casta,[8]
avevano una profonda conoscenza delle Sacre Scritture e predicavano con
semplicità, viaggiando a piedi due a due percorrendo i villaggi, le loro
dottrine, inizialmente diffuse soprattutto tra i nobili e la borghesia,
stavano penetrando anche nelle classi popolari: contro la diffusione del
catarismo l'azione missionaria dei vescovi (maggiormente attenti
all'amministrazione dei beni terreni), del clero secolare (culturalmente
impreparato) e dei monaci cistercensi (tradizionalmente dediti più alla vita
contemplativa che alla predicazione) non aveva ottenuto successi.[9]

Domenico si rese conto che una delle maggiori ragioni del successo del
catarismo tra i ceti umili, naturalmente mal disposti verso il lusso e la
ricchezza del clero, era la propaganda pauperistica: il fondatore decise,
quindi, di organizzare comunità di predicatori viventi in povertà e li mandò a
predicare due a due tra i catari.[10]

Nel 1205 il vescovo di Tolosa, Folco, donò a Domenico il Monastero di
Prouilhe, presso Fanjeaux, che lo destinò ad ospitare una comunità di donne
convertite dal catarismo desiderose di abbracciare la vita religiosa: il
monastero di Prouille fu il centro dell'apostolato di Domenico per il
successivo decennio.[11]

Tra il 1213 e il 1214, a Fanjeaux, prese forma l'idea di dare inizio a un
nuovo ordine e nella primavera del 1215 il vescovo Folco diede il primo
riconoscimento ecclesiastico alla comunità di Domenico, approvata come
fraternità di predicatori per la diocesi di Tolosa.[12]

Pierre Seila, ricco cittadino di Tolosa, mise a disposizione della missione di
Domenico i suoi beni e la propria abitazione, presso la quale il fondatore
radunò i suoi primi sei compagni.[13] Come luogo di culto, la comunità ottenne
da Folco la chiesa di San Romano.[14]

Nel 1215 Domenico accompagnò il vescovo Folco a Roma, dove doveva celebrarsi
un concilio, e chiese a papa Innocenzo III l'approvazione della sua fraternità
e la conferma dei beni che gli erano stati donati. Poiché, dopo il IV concilio
Lateranense, vigeva il divieto di fondare nuovi ordini religiosi, il pontefice
impose a Domenico di adottare una regola già esistente: nel 1216 Domenico
scelse la regola di sant'Agostino, alla quale aggiunse degli statuti ispirati
a quelli dei canonici di Prémontré.[14]

Il 22 dicembre 1216 papa Onorio III, da poco succeduto a Innocenzo III, emanò
la bolla _Religiosam vitam_ , mediante la quale approvò la comunità di
Domenico come compagnia di canonici regolari posta sotto la protezione della
Sede Apostolica; con una seconda bolla del 21 gennaio 1217 il pontefice
riconobbe l'originalità del carisma di Domenico e approvò la sua fraternità
come ordine religioso, detto dei frati predicatori.[15]

Dopo l'approvazione ufficiale del papa, il 15 agosto 1217 Domenico mandò sette
dei suoi frati a Parigi per studiare, predicare e fondare un convento, altri
quattro frati in Spagna, tre a Tolosa e due a Prouille, per la direzione
spirituale delle monache.[16] Lasciata Roma, tra il maggio 1218 e il luglio
1219 Domenico fu impegnato in un viaggio attraverso l'Italia, la Francia
meridionale e la Spagna, durante il quale accolse numerosi membri nell'ordine
e fondò i conventi di Bologna, Lione, Segovia, Montpellier, Bayonne e
Limoges.[17]

Quelle di Bologna e Parigi, sedi universitarie, divennero le comunità più
forti e influenti dell'ordine: Domenico assunse personalmente la guida del
convento di Bologna e inviò come superiore a Parigi Reginaldo d'Orléans;[17]
morto Reginaldo, gli succedette Giordano di Sassonia, futuro maestro
generale.[18]

Il 17 maggio 1220 si aprì a Bologna il primo capitolo generale dell'ordine,
che emanò leggi sulla predicazione, sullo studio, sulla povertà,
sull'organizzazione dei conventi, sui poteri di maestro e capitolo
generali.[19] Concluso il capitolo, Domenico fu inviato in Lombardia come
responsabile di una missione papale; tornato a Roma, si occupò della
fondazione di nuovi conventi a Siena, Metz, Spira, Lund, Amiens, Piacenza e
Sigtuna. Il secondo capitolo generale si riunì a Bologna il 30 maggio 1221 e
decretò la divisione dell'ordine in province.[20]

Dopo un nuovo viaggio in Lombardia, Domenico si ammalò e morì a Bologna il 6
agosto 1221. L'ordine contava circa trecento frati e una ventina di conventi,
organizzati in otto province e sparsi tra Francia, Italia, Spagna, Germania e
Scandinavia, mentre si preparavano fondazioni in Ungheria, Polonia e
Inghilterra.[21]

Come richiesto dal Concilio Lateranense IV i frati dovettero adottare una
regola preesistente; optarono quindi per quella agostiniana, tradizionalmente
attribuita a sant'Agostino. Ad essa, regola fondamentalmente generica,
accorparono una serie di leggi chiamate costituzioni, le quali regolarono e
diedero forma organica all'intero ordine. Particolarmente famose ed oggetto di
studio giuridico per la forma di elevata democrazia, sono state spesso
utilizzate come modello per altre costituzioni, soprattutto quelle dei futuri
comuni.

Durante il Medioevo molti domenicani si dedicarono all'adattamento delle
dottrine aristoteliche alla teologia cristiana. Si ricordano in particolare
Sant'Alberto Magno e San Tommaso d'Aquino. Molti domenicani ricoprirono
compiti di rilievo e spesso erano membri di quest'ordine a formare i tribunali
dell'Inquisizione. Per il loro zelo vennero soprannominati anche " _Domini
canes_ " (cani del Signore)[22].

Il punto focale della spiritualità domenicana è la figura di Cristo redentore,
causa meritoria della salvezza umana: il carattere cristocentrico di tale
spiritualità è dimostrato dalla devozione dei frati per la passione di Gesù
(uno dei principali promotori della pratica della _Via Crucis_ fu il
domenicano Alvaro da Cordova, che l'introdusse nel convento di Cordova) e per
l'Eucaristia (Tommaso d'Aquino compose l'ufficio liturgico per la festa del
_Corpus Domini_ ).[23]

Peculiare è anche la devozione mariana, forte già nel fondatore e propagata da
Pietro da Verona attraverso la creazione di numerose confraternite; i
domenicani Alano de la Roche e Jacob Sprenger furono tra i principali
promotori della pratica del Rosario (o salterio della Beata Vergine) e tale
devozione ebbe un notevole impulso sotto il pontificato del papa domenicano
Pio V, che la collegò alla vittoria sui turchi a Lepanto.[24]

I domenicani, particolarmente padre Marie-Jean-Joseph Lataste, promossero
l'inserimento del nome di san Giuseppe nel canone della messa e spinsero papa
Pio IX a proclamarlo patrono della Chiesa universale.[25] Ebbero un ruolo
importante anche nella diffusione della devozione per le anime del Purgatorio:
la pratica delle tre Messe in suffragio da celebrarsi il 2 novembre, divenuta
prassi universale nella Chiesa cattolica, ebbe origine nel XV secolo nel
convento domenicano di Valencia.[25]

Numerosi i frati domenicani elevati all'onore degli altari: oltre al
fondatore, Raimondo di Peñafort[26], terzo maestro generale dell'ordine; il
martire Pietro da Verona[27]; i teologi e dottori della Chiesa Tommaso
d'Aquino[28] e Alberto Magno[29]; i missionari Giacinto e Luigi Bertrando;
Vincenzo Ferreri[30], invocato come taumaturgo; il vescovo di Firenze
Antonino[31]; papa Pio V (Michele Ghislieri).

Il capo dell'ordine è il Maestro generale dell'Ordine dei predicatori, che
detiene il potere esecutivo: egli viene eletto dal Capitolo generale con un
mandato di nove anni (fino al 1804 la carica era a vita). Pur presiedendo il
Capitolo generale, il maestro è soggetto alla sua autorità, è tenuto ad
applicarne i decreti e può essere da esso deposto.[32]

Il Capitolo generale, composto dai rappresentanti di tutto l'ordine, detiene
la suprema autorità legislativa: tale organismo, convocato e presieduto dal
maestro, si riunisce triennalmente e ne fanno parte tre rappresentanti di ogni
provincia (il priore provinciale, un definitore e un suo socio).[32]

La sede del Maestro dell'ordine e della curia generalizia è presso il convento
di Santa Sabina all'Aventino, in piazza Pietro d'Illiria a Roma.[1]

Amministrativamente, l'ordine è diviso in province, governate da un priore
provinciale eletto con mandato quadriennale dal Capitolo provinciale, che si
riunisce ogni quattro anni ed è composto dai rappresentanti dei frati della
provincia; i singoli conventi sono retti da un priore conventuale eletto con
mandato triennale dal Capitolo conventuale. I priori provinciali e
conventuali, pur essendo eletti, non possono essere deposti dai rispettivi
capitoli (tale facoltà è riservata al superiore del livello più alto).[32]

In origine l'ordine non aveva nessuno stemma, ma poi in Spagna si iniziò ad
utilizzare uno scudo cappato di bianco e di nero; successivamente, in Francia
e Inghilterra, venne adottato come simbolo una croce gigliata decorata a bande
bicrome (bianche e nere) alternate.[33]

Attorno al XVI secolo vennero realizzate diverse varianti di questi stemmi con
l'aggiunta di altri simboli (cane con la torcia, palma, giglio, corona), ma le
due tipologie (stemma cappato e stemma crociato) rimasero ufficiosamente in
uso fino al XX secolo: solo nel 1961, nel capitolo generale di Bologna, si
decise di adottare ufficialmente lo stemma cappato; ma già nel 1965, nel
capitolo generale di Bogotà, si concesse la facoltà di utilizzarli
entrambi.[34]

Agli scudi viene solitamente affiancato un cartiglio con i motti _Veritas_ o
_Laudare, benedicere, praedicare_ ("Lodare, benedire, predicare"), utilizzato
per la prima volta negli atti del capitolo generale di Roma del 1656.[34]

L'abito del fondatore era quello dei canonici del capitolo di Osma, costituito
da una tonaca bianca con cappa e cappuccio appuntito nero; anche la
particolare tonsura "ad aureola" di Domenico era quella dei canonici di Osma
ed era diversa da quella del clero secolare e dei monaci. Nel 1216 anche i
frati che lo seguivano adottarono lo stesso abito e la stessa particolare
tonsura.[35]

L'abito era completato da una cintura di cuoio stretta in vita alla quale i
frati portavano appesi alcuni oggetti di uso quotidiano; i frati conversi, che
generalmente erano di bassa estrazione sociale e analfabeti, portavano anche
una sorta di corona di perle per contare le preghiere (da cui, probabilmente,
deriva l'uso dei domenicani di portare la corona del rosario alla
cintura).[36]

In seguito, all'abito venne aggiunto uno scapolare bianco, arricchito dai
pontefici di varie indulgenze, che divenne anche segno distintivo dei terziari
secolari domenicani; ai piedi, diversamente dai francescani, portavano
calzature chiuse.[37]

L'abito domenicano, alla fine di questo rapido percorso evolutivo, risultò
composto da tonaca e scapolare bianchi, cappa e mantello neri, cintura di
cuoio con la corona del rosario pendente da un lato. Tale foggia rimase
immutata nei secoli anche a causa di una leggenda diffusasi nel medioevo che
faceva risalire l'adozione di tale abito a un evento miracoloso: l'abito,
secondo questa tradizione, sarebbe stato mostrato al beato Reginaldo d'Orléans
dalla Vergine, apparsagli per guarirlo a seguito delle preghiere di
Domenico.[38]

Nel 1968 venne abolita la tonsura e ai maestri provinciali venne data facoltà
di concedere ai frati il permesso di indossare anche abiti secolari fuori dai
conventi.[38]

I domenicani si dedicano principalmente al tradizionale ministero della
predicazione (sia con la parola che con lo scritto) che si concretizza in
varie forme: missioni popolari, ritiri spirituali, corsi di formazione
religiosa, comunicazione sociale, insegnamento, studio, ricerca scientifica e
culturale, editoria.[39]

I frati sono coinvolti nell'animazione della religiosità popolare e
devozionale. Propagano particolarmente le devozioni al nome di Gesù e del
rosario (attraverso la promozione confraternite, congressi).[40]

I principali centri di studio sono la Pontificia Università San Tommaso
d'Aquino, eretta a Roma nel 1580, trasformata in ateneo _Angelicum_ nel 1909 e
decorata del titolo di Pontificia Università da papa Giovanni XXIII (motu
proprio _Dominicanus ordo_ del 7 marzo 1963), che comprende le facoltà di
teologia, filosofia, diritto canonico e scienze sociali;[41] l'università di
Santo Tomás a Manila, fondata dai domenicani spagnoli nel 1611 e considerata
una delle più prestigiose istituzioni accademiche in Asia;[42] l' _École
biblique_ di Gerusalemme, fondata nel 1890 per iniziativa di Marie-Joseph
Lagrange.[43]

Gli studiosi domenicani hanno esercitato una notevole influenza su tutta la
riflessione teologica della seconda metà del XX secolo: i teologi
"progressisti" Marie-Dominique Chenu, Yves Congar e Edward Schillebeeckx
parteciparono e diedero un importante contributo al Concilio Vaticano II.[44]

I frati domenicani stampano e dirigono numerosi periodici a carattere
scientifico, culturale o popolare.[45]

Il generalato di Vincent Jendel (1850-1872) diede impulso al lavoro
missionario dell'ordine e tale opera acquisì sempre maggiore importanza nei
primi decenni del XX secolo, con la riorganizzazione delle province
dell'ordine. I domenicani svolsero un intenso apostolato in Cina (Fujian) ma
vennero espulsi nel 1946.[46]

Nella seguente tabella, accanto all'anno, è indicato il numero delle province
dell'ordine, seguito da quello dei conventi e da quello dei membri.[47]

Al 31 dicembre 2008 l'ordine contava 602 conventi e 5.923 frati, 4.466 dei
quali sacerdoti.[1]

Oltre che dai frati (chierici e cooperatori), che costituiscono il primo
ordine domenicano, la famiglia domenicana è composta dalle monache (secondo
ordine) e da un composito terz'ordine a cui appartengono suore, membri di
istituti secolari, fraternità laicali e sacerdotali.[48]

Il monastero femminile di Notre-Dame de Prouille, istituito da Domenico nel
1205, costituisce la prima vera fondazione domenicana[49] (il primo convento
maschile venne fondato a Tolosa solo nel 1215): le monache domenicane vivono
in clausura e si dedicano alla vita contemplativa; attraverso la preghiera e
la penitenza cooperano all'apostolato dei frati, delle suore e dei laici
domenicani.[50]

I laici desiderosi di legarsi all'ordine ebbero il loro statuto nel 1285 dal
maestro generale Munio di Zamora.[51] I laici sono organizzati in fraternite:
tra i membri più noti Bartolo Longo (fondatore del santuario di Pompei), Pier
Giorgio Frassati (membro della FUCI, morto ventiquattrenne) e gli uomini
politici Giorgio La Pira e Aldo Moro.[52]

La formazione di comunità di terziari ha dato vita ai terziari regolari, cui
si collegano le numerose diverse congregazioni femminili domenicane sorte nei
secoli: le suore domenicane operano nel campo dell'educazione, della pastorale
e nelle missioni.[53] Tra le congregazioni più numerose, le suore di carità
domenicane della Presentazione della Santa Vergine, fondate nei pressi di
Tours da Marie Poussepin,[54] le religiose dell'Annunziata, fondate a Vic da
san Francesco Coll Guitart,[55] la congregazione statunitense del Santo
Rosario di Adrian (Michigan),[56] le missionarie di San Domenico[57] e del
Rosario[58] e le Domenicane di Santa Caterina. Vi sono anche congregazioni, di
più modeste dimensioni, che hanno la loro sede principale in Italia: quella di
San Tommaso d'Aquino, delle Missionarie della Scuola, della Beata Imelda, di
Santa Maria dell'Arco e di San Domenico.[59]

Altri progetti

Basilica di San Domenico (Bologna) · Arca di san Domenico  
Pontificia università "San Tommaso d'Aquino" · Istituto superiore di scienze
religiose San Tommaso d'Aquino · École biblique et archéologique française  

