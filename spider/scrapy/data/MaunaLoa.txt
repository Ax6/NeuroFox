Il **Mauna Loa** è un vulcano situato sull'isola di Hawaii. Si tratta di un
vulcano a scudo, con volume stimato di 75.000 km³, che ne fa il più grande
vulcano attivo della Terra per volume[1], anche se la sua cima (4.169 m
s.l.m.) è di 36 m più bassa del suo vicino Mauna Kea, un altro dei cinque
vulcani che formano l'isola maggiore delle Hawaii. Dato che la sua struttura a
forma di cono poggia sul fondale oceanico profondo circa 5000 m, l'altezza
complessiva della montagna supera quella dell'Everest.

In dimensioni complessive è sorpassato dal massiccio Tamu, di cui di recente è
stata dimostrata la natura di vulcano a scudo unico, anziché di agglomerato.
Esso ricopre un'area sottomarina di 310.000 km² e risulta non attivo da oltre
130 milioni di anni.[2][3].

Il nome hawaiano "Mauna Loa" significa "montagna lunga". La lava eruttata è
povera di silice, caratteristica che la rende poco viscosa e impedisce
eruzioni esplosive, creando così un vulcano dai pendii poco inclinati, con la
forma di uno scudo.

Il vulcano ha eruttato per 700.000 anni, ed è emerso dal mare circa 400.000
anni fa. La roccia datata più vecchia risale a circa 200.000 anni fa. Il magma
proviene dall'hot spot delle Hawaii, ed è responsabile della formazione
dell'arcipelago e della catena sottomarina Hawaii-Emperor.

L'ultima eruzione del Mauna Loa è avvenuta tra il 24 marzo e il 15 aprile
1984. Nessuna tra le più recenti eruzioni del vulcano ha causato vittime, ma
le eruzioni del 1926 e del 1950 hanno distrutto dei villaggi.

La particolare locazione geografica, su un'isola in mezzo all'oceano, unita
all'altezza considerevole ne fa un luogo particolarmente ideale per il
monitoraggio fisico della libera atmosfera specie per le concentrazioni
globali di CO2 con la presenza dell'omonima stazione meteorologica.

Altri progetti

