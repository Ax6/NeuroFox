**Villavallelonga** ( _La Vìlla_ in dialetto locale[2]) è un comune italiano
di 884 abitanti[1] della provincia dell'Aquila in Abruzzo. È incluso nel
territorio del parco nazionale d'Abruzzo, Lazio e Molise.

«Chi vuol farsi un'idea esatta del mio luogo d'esplorazione, vada a porsi sul
segnale trigonometrico della "Marcolana" se è alpinista, s'intende... Osservi,
e vedrà, dalle giogaie della _Meta_ , il patrio Appennino starsi semplice e
vera spina dorsale tra i due opposti bacini del Sangro e del Liri; poi, ai
"Tre Confini", dividersi in due branche, per chiudere in un amplesso l'ampia
valle di Villavallelonga»

Il paese è situato nella Vallelonga, la catena montuosa della Serra Lunga lo
separa ad ovest dalla Valle Roveto, mentre i monti Marsicani a sud est
disegnano il confine dell'area del Parco Nazionale d'Abruzzo, Lazio e Molise
verso la Marsica fucense. Situato a 1.005 m s.l.m. confina a sud con il
territorio comunale di Pescosolido, a nord con Collelongo e la valle di
Amplero, ad est con la località montana La Guardia di Lecce nei Marsi e con
Pescasseroli, infine ad ovest con Balsorano.

Dista circa 30 chilometri da Avezzano[4], 82 dall'Aquila[4] e circa 132 dalla
capitale[4].

Secondo alcune testimonianze archeologiche i primi abitatori del territorio di
Villavalleonga sarebbero stati alcuni pastori giunti intorno al 1600 a.C.
Entrati a far parte del popolo marso ottennero in seguito, come riconoscimento
del loro valore, la cittadinanza romana[5].

Da alcuni rinvenimenti, frutto di ricerche e scavi effettuati nella zona della
valle di Amplero e lungo le falde di San Castro, vico esistito nel III secolo
a.C., si è potuto stabilire che il territorio fece parte del municipium di
Lucus Angitiae (noto nell'alto medioevo con il nome di Anxa), unitamente ai
centri di Collelongo, Luco dei Marsi e Trasacco. Tombe funerarie,
terrazzamenti, resti di costruzioni e di strade antiche, nonché stele e
sculture rinvenute da alcuni studiosi dell'università di Pisa risalirebbero al
I secolo d.C. e farebbero parte di alcune fortificazioni marse poste a difesa
del confine con i volsci[6].

Il borgo veniva chiamato durante il medioevo Rocca di Cerro o anche Rocca
d'Acero dal nome di un antico castello. Villavallelonga ha acquisito
successivamente il nome dalla sua posizione geografica, in quanto costruita
lungo le pendici del monte Quaresima, quasi al centro della Vallelonga. Il
centro urbano prese consistenza intorno all'anno mille durante la fase
dell'incastellamento. Fu feudo dei conti dei Marsi nel XII secolo, dei
Piccolomini conti di Celano nel XVI secolo, dei duchi di Belforte patrizi
romani sino al 1720, infine dei duchi Pignatelli.

Nel 1873 una parte dei suoi rilievi, e segnatamente le montagne ex-feudali di
proprietà privata denominate Pratillo, Fossetta e Macchiatavana, comprese
nell'area della Serra Lunga, formarono il primo nucleo della Riserva reale
dell'Alta Val di Sangro, premessa storico-geografica del futuro Parco
nazionale d'Abruzzo[7].

Il terremoto della Marsica del 1915 segnò profondamente il paese come tutta
l'area fucense-rovetana causando morti e devastazioni anche a Villavallelonga,
dove si contarono circa 70 vittime e 200 feriti[8]. Successivamente
all'inaugurazione del parco nazionale avvenuta nel settembre del 1922,
Villavallelonga fu tra gli enti fondatori della Condotta forestale marsicana,
prima condotta forestale d'Italia, costituita nell'ottobre del 1922, di cui fu
artefice e primo presidente Erminio Sipari.

Abitanti censiti[13]  

Nel 2017 i cinque nuclei di faggete vetuste ricadenti in una superficie di 937
ettari inclusa tra i comuni di Lecce nei Marsi (Selva Moricento), Opi
(Cacciagrande e Valle Jancino in Val Fondillo), Pescasseroli (Coppo del
Principe e Coppo del Morto) e Villavallelonga (Val Cervara), databili intorno
ai 600 anni, sono stati riconosciuti patrimonio mondiale dell'umanità
unitamente alle foreste primordiali dei faggi dei Carpazi e di altre regioni
d'Europa. Si tratta del primo riconoscimento UNESCO per l'intera regione
abruzzese[16][17].

Sul sito del Ministero dell'Interno sono disponibili i dati di tutte le
elezioni amministrative di Villavallelonga dal 1985 ad oggi[20].

La A.S.D. Vallelonga, nata dalla fusione tra la Folgore Collelongo e il
Villavallelonga Calcio, ha militato nei tornei dilettantistici regionali[21].
La società calcistica del Villavallelonga è stata rifondata nel 2015; i colori
sociali sono il verde e il nero[22].

Altri progetti

