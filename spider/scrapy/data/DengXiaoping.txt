**Deng Xiaoping[1]** (鄧小平T, 邓小平S, _Dèng Xiǎopíng_P, _Teng Hsiao-ping_W;
pronuncia[?·info]; Guang'an, 22 agosto 1904 – Pechino, 19 febbraio 1997) è
stato un politico, rivoluzionario e militare cinese.

Ha ricoperto ruoli direttivi nel Partito Comunista Cinese (PCC) a più riprese
nel corso dell'era di Mao Zedong, diventando leader _de facto_ della Cina dal
1978 al 1992.

È stato il pioniere della riforma economica cinese e l'artefice del
"socialismo con caratteristiche cinesi", teoria che mirava a giustificare la
transizione dall'economia pianificata a un'economia aperta al mercato, ma
comunque supervisionata dallo stato nelle prospettive macroeconomiche. Nel
decennio tra gli anni Ottanta e Novanta, da lui guidati, la Repubblica
Popolare Cinese restaurò relazioni strategiche e geopolitiche con l'Unione
Sovietica,[2] abbandonando la "teoria dei tre mondi", antisovietica e di
ascendenza maoista.

Deng fu il cuore della seconda generazione dei leader del Partito Comunista
Cinese. Sotto il suo controllo la Cina divenne una delle economie dalla
crescita più rapida, senza che il partito perdesse il controllo del Paese.

Studiò in Francia e in Russia, dove scoprì il marxismo e il leninismo, e nel
1927 ritornò in Cina. Due anni dopo guidò la sommossa della provincia di
Guangxi contro il governo del Kuomintang. Ben presto la rivolta fallì e Deng
si spostò nell'area del _soviet_ centrale nella provincia dello Jiangxi. Prese
parte alla Lunga marcia (1934-1935), durante la quale servì come segretario
generale del consiglio centrale del Partito Comunista. Da commissario politico
sotto Liu Bocheng organizzò importanti campagne militari durante la seconda
guerra sino-giapponese contro il Kuomintang, nell'attesa della ripresa della
guerra civile vera e propria.

Verso la fine del novembre 1949 nel Sichuan, sua terra d'origine, Deng guidò
l'assalto finale contro l'Esercito Rivoluzionario Nazionale, sotto il comando
diretto di Chiang Kai-shek. Il 1º dicembre 1949 la città di Chongqing cadde
nelle mani dell'Esercito di Liberazione Popolare e Deng fu immediatamente
nominato sindaco e commissario politico, costringendo Chiang Kai-shek, che vi
aveva trasferito il suo quartier generale, a fuggire a Chengdu. La città era
l'ultimo baluardo del Kuomintang, definitivamente sconfitto il 10 dicembre del
1949 con la fuga di Chiang sull'Isola di Formosa (l'attuale Taiwan). Quando la
Repubblica Popolare Cinese venne fondata nel 1949 Deng fu inviato a
supervisionare i problemi nella regione sud-occidentale e lo fece in qualità
di primo segretario. Ebbe un ruolo importante nel gestire i rapporti con i
leader tibetani.

Essendo un sostenitore di Mao Zedong, Deng fu incaricato dallo stesso Mao di
ricoprire nel nuovo governo cariche importanti. Nel 1957, dopo aver appoggiato
ufficialmente Mao nella sua campagna anti-conservatrice, divenne segretario
generale del Partito Comunista Cinese dirigendo gli affari quotidiani del
Paese assieme al presidente Liu Shaoqi. Al crescere del disincanto nei
confronti del grande balzo in avanti di Mao, Deng e Liu, all'interno del PCC,
acquisirono sempre più influenza e potere. Attuarono delle riforme economiche
che rafforzarono il loro prestigio tra le file del partito e tra la
popolazione. Deng e Liu collaborarono con tenacia per adottare una linea
politica più concreta, in opposizione alle idee radicali di Mao.

Mao si rese conto che il prestigio ottenuto da Deng e Liu tramite questi
sforzi poteva significare la sua riduzione a mera figura simbolo. Per questo,
oltre ad altri motivi, nel 1966 Mao lanciò la rivoluzione culturale, durante
la quale Deng perse consensi e fu costretto a ritirarsi da tutte le sue
cariche. Fu inviato nel distretto di Xinjian, nella provincia rurale dello
Jiangxi, a svolgere mansioni di un normale impiegato.

Quando il premier Zhou Enlai si ammalò di cancro Deng venne scelto da
quest'ultimo come suo successore, riuscendo nel 1973 a convincere Mao a
riportare in politica Deng come primo vicepremier. Tuttavia la rivoluzione
culturale non era ancora finita e un gruppo politico radicale, conosciuto
successivamente come la Banda dei Quattro, concorreva nella lotta per il
potere all'interno del Partito Comunista. La Banda vide in Deng il suo grande
avversario da battere. Dopo la morte di Zhou Enlai nel gennaio 1976 Deng perse
il solido appoggio del partito e, dopo aver tenuto il suo elogio ufficiale ai
funerali di stato di Zhou, fu ancora una volta vittima dell'epurazione. Deng
fu costretto a lasciare tutte le sue funzioni dalla Banda dei Quattro,
rimanendo comunque ancora membro del partito.

Deng Xiaoping, gradualmente emerse come _leader_ _de facto_ della più popolosa
nazione del mondo nei primi anni successivi alla morte di Mao Zedong nel 1976.

Nel 1976 il nuovo presidente del Comitato centrale del Partito Comunista
Cinese era Hua Guofeng, il quale, quasi immediatamente, fece arrestare la
Banda dei Quattro dichiarando la fine della rivoluzione culturale. Deng
Xiaoping colse l'occasione e scrisse una lettera al presidente Hua Guofeng,
che dopo qualche esitazione, con l'appoggio del politburo lo graziò
riaffidandogli le cariche detenute in precedenza. Deng era di nuovo primo
vicepremier e vicepresidente del comitato centrale del PCC, ma soprattutto
capo di Stato maggiore dell'esercito. Fu da questa posizione che attraverso
appoggi nell'ambiente militare, tra cui Li Xiannian, riuscì tra il 1980 e il
1981 ad allontanare lo stesso Hua dalle alte cariche di governo e di partito.

Deng dal 1977 proseguì con il ripudio della rivoluzione culturale e lanciò la
"primavera di Pechino", movimento che consentì una critica aperta agli eccessi
e alle sofferenze vissute in quel periodo storico. Nel frattempo si rese
fautore dell'abolizione del sistema delle classi. Con questo il PCC aveva
limitato le opportunità di lavoro ai cinesi ritenuti vicini ai proprietari
terrieri del periodo prerivoluzionario; la sua rimozione pertanto consentì, in
maniera efficace, che i capitalisti cinesi diventassero membri del Partito
Comunista.

Deng prevalse progressivamente su tutti i suoi oppositori politici. Grazie
all'incoraggiamento dato alla critica della rivoluzione culturale venne meno
l'appoggio di coloro che dovevano la loro posizione politica proprio a
quell'evento, mentre si andava rafforzando la posizione di coloro, che come
lui erano stati epurati durante quel periodo. Deng riceveva inoltre grande
appoggio dalla popolazione.

Man mano che Deng consolidava il suo controllo sul PCC, Hua fu sostituito nel
1980, nel ruolo di premier, da Zhao Ziyang e nel 1981 da Hu Yaobang come
presidente del partito. Deng permise a Hua di conservare l'adesione al
Comitato centrale del PCC, dove rimase fino al novembre del 2002, per
ritirarsi poi silenziosamente, creando così un precedente: perdere una lotta
per la _leadership_ non significava subire ritorsioni fisiche.

Sebbene dopo il 1987 il suo solo incarico ufficiale fu quello di capo della
Commissione militare centrale del Partito Comunista, Deng rappresentò comunque
il nucleo del partito esercitando la reale influenza sullo Stato.

Sotto la direzione di Deng le relazioni con l'Occidente migliorarono
notevolmente. Deng viaggiò all'estero ed ebbe una serie di incontri amichevoli
con i _leader_ occidentali. Nel 1979 si recò negli Stati Uniti per incontrare
alla Casa Bianca il presidente Jimmy Carter, poco dopo che questi aveva
interrotto le relazioni diplomatiche con la Repubblica di Cina, per stabilirle
con la Repubblica Popolare Cinese. Anche le relazioni sino-giapponesi
migliorarono significativamente. Deng usò il Giappone come esempio di rapido
sviluppo di una potenza economica utilizzandolo come ottimo modello per la
futura direzione economica della Cina.

Un altro successo fu l'accordo firmato dal Regno Unito e dalla Cina il 19
dicembre 1984 ( _dichiarazione congiunta sino-britannica_ ) in base al quale
Hong Kong sarebbe stata consegnata nel 1997 alla Repubblica Popolare Cinese.
Allo scadere dei novantanove anni di affitto dei nuovi territori Deng concordò
che la Repubblica Popolare Cinese non avrebbe interferito con il sistema
capitalista di Hong Kong per i successivi cinquant'anni. Un accordo simile fu
firmato con il Portogallo per la restituzione della colonia di Macao. Definito
"un Paese, due sistemi", questo approccio venne propagandato negli ultimi anni
dalla Repubblica Popolare Cinese come un potenziale modello strutturale
attraverso il quale Taiwan avrebbe potuto essere riunificata alla terraferma.

Tuttavia Deng fece poco per migliorare le relazioni con l'Unione Sovietica,
continuando ad aderire alla linea maoista dell'era della divisione, che
considerava l'URSS una superpotenza tanto egemonica quanto lo erano gli Stati
Uniti, ma persino più pericolosa nei confronti della Cina, a causa della sua
vicinanza geografica.

La finalità delle riforme di Deng era riassunta nel programma delle quattro
modernizzazioni: agricoltura, industria, scienza e tecnologia, apparato
militare. La strategia da usare per conseguire l'obiettivo di una nazione
moderna, industriale era l'economia socialista di mercato.

Deng argomentò che la Cina si trovava nello stadio base del socialismo e che
il dovere del partito era di perfezionarlo facendolo diventare un "socialismo
con caratteristiche cinesi". Questa interpretazione cinese del marxismo
ridusse il ruolo e il peso dell'ideologia nelle decisioni economiche e
l'efficacia delle linee di condotta da seguire. Deng pose in risalto l'idea
che socialismo non significa povertà condivisa. La giustificazione teorica che
fornì per consentire l'apertura al mercato capitalistico fu questa:

«Pianificazione e forze di mercato non rappresentano l'essenziale differenza
che sussiste tra socialismo e capitalismo. Economia pianificata non è la
definizione di socialismo, perché c'è una pianificazione anche nel
capitalismo; l'economia di mercato si attua anche nel socialismo.
Pianificazione e forze di mercato sono entrambe strumenti di controllo
dell'attività economica.»

A differenza di Hua Guofeng, Deng credeva che nessuna linea di condotta
dovesse essere respinta semplicemente per il fatto di non essere aderente a
quella tenuta da Mao e, diversamente dai _leader_ più conservatori come Chen
Yun, non presentava obiezioni a determinate politiche economiche per la sola
ragione che esse erano simili a quelle attuate nelle nazioni capitaliste.

Sebbene Deng avesse fornito la base teorica e il supporto politico per
consentire una riforma economica, delle riforme che introdusse poche furono
farina del suo sacco. Tipicamente una riforma veniva introdotta dai capi
locali, spesso in violazione delle direttive del governo centrale. Se
riuscivano ed erano promettenti, venivano poi adottate da aree sempre più
ampie e infine introdotte a livello nazionale. Molte altre riforme furono
influenzate dalle esperienze delle "quattro tigri asiatiche".

Questo fu in netto contrasto con il modello della _perestrojka_ intrapreso da
Michail Gorbačëv, nel quale la maggior parte delle riforme partirono dallo
stesso Gorbačëv. L'approccio ascendente delle riforme di Deng, in opposizione
con quello discendente della _perestrojka_ , fu probabilmente un fattore
chiave del successo del primo dei due.

Infine le riforme di Deng includevano l'introduzione di una gestione
pianificata e centralizzata della macroeconomia in mano a funzionari
tecnicamente competenti, abbandonando il modello di economia collettivista di
Mao. Tuttavia, a differenza del modello sovietico, la gestione risultava
essere indiretta tramite i meccanismi del mercato.

Deng sostenne l'eredità di Mao per quanto riguarda il ruolo di primaria
importanza della produzione agricola e incoraggiò una significativa
decentralizzazione della gestione delle decisioni nei gruppi: dall'economia
rurale e nei singoli nuclei familiari di contadini. A livello locale, per
motivare la forza lavoro, dovevano essere impiegati incentivi concreti,
piuttosto che appelli politici, incluso il permesso ai contadini di guadagnare
entrate extra grazie alla vendita dei prodotti dei propri terreni sul mercato.

Nella generale spinta volta a ottenere una posizione di mercato, alle
municipalità locali e alle province fu consentito di investire nelle industrie
che esse stesse consideravano più redditizie e ciò spinse gli investimenti
verso l'industria leggera. Così le riforme di Deng fecero sì che la strategia
di sviluppo della Cina si spostasse dall'industria pesante all'industria
leggera e con una crescita guidata delle esportazioni.

La produzione industriale leggera fu vitale per lo sviluppo di un Paese che
veniva da un basso capitale di base. Con un breve periodo di gestazione, bassi
requisiti di capitale e alti guadagni derivanti dalle esportazioni verso
l'estero i profitti generati dall'industria leggera poterono essere
reinvestiti in una produzione tecnologicamente più avanzata e in ulteriori
importanti spese e investimenti.

Tuttavia, in netto contrasto con le riforme simili, ma non di così notevole
successo attuate in Jugoslavia e in Ungheria, tali investimenti non furono
finanziati dal governo. Il capitale investito nell'industria pesante proveniva
in gran parte dal sistema bancario e la maggior parte dai depositi dei
consumatori. Uno dei primi punti delle riforme di Deng prevedeva di far sì che
non si verificasse una ripartizione dei profitti, se non tramite la tassazione
o il sistema bancario. Pertanto la ripartizione nelle industrie di proprietà
dello stato avveniva in modo indiretto, rendendole così più o meno
indipendenti dall'interferenza del governo. In breve le riforme di Deng furono
la scintilla che mise in moto una rivoluzione industriale in Cina.

Queste riforme rappresentarono una svolta notevole rispetto alle linee di
condotta maoiste di un'economia autosufficiente. La Cina decise di accelerare
il processo di modernizzazione aumentando il volume di scambi commerciali con
l'estero, specialmente tramite l'acquisto di macchinari dal Giappone e
dall'Occidente. Con una tale crescita guidata delle esportazioni la Cina
riuscì a portare avanti le quattro modernizzazioni, grazie a consistenti fondi
stranieri, al mercato, a tecnologie innovative e a esperienze manageriali, che
accelerarono il suo sviluppo economico. Deng attirò inoltre compagnie
straniere in una serie di Zone Economiche Speciali, dove vennero incoraggiati
investimenti stranieri e la liberalizzazione del mercato.

Le riforme si concentrarono anche sul miglioramento della produttività, tanto
che vennero introdotti nuovi concreti incentivi e sistemi di bonus. I mercati
rurali, che vendevano i prodotti nazionali dei contadini e i prodotti in
eccedenza delle comuni, conobbero una rinascita. Non solo i mercati rurali
incrementarono la produzione agricola, ma stimolarono anche lo sviluppo
industriale. Con contadini in grado di vendere i loro raccolti agricoli in
eccedenza sul libero mercato, i consumi domestici aumentarono, stimolando
l'industrializzazione e creando anche un supporto politico per riforme
economiche più complesse.

Ci sono molti parallelismi tra il socialismo di mercato di Deng – soprattutto
nei primi stadi – e la nuova politica economica di Lenin, così come con la
politica economica di Bukharin; in entrambe le quali era infatti previsto un
ruolo per l'impresa privata e mercati basati sul commercio e sulla
determinazione dei prezzi di vendita piuttosto che su una pianificazione
centrale.

Un aneddoto interessante riguarda il primo incontro tra Deng e Armand Hammer:
Deng premette su questo industriale statunitense che investiva nell'Unione
Sovietica per ottenere più informazioni possibili sulla Nuova politica
economica.

Deng ebbe un ruolo cruciale nella repressione delle proteste di piazza
Tienamen del 1989. La violenza con la quale venne trattata la protesta
comportò una condanna internazionale della Repubblica Popolare Cinese. Deng,
assieme ad altri che avevano tenuto la linea dura, come Li Peng, vennero
incolpati dell'evento. La critica accusò Deng di reprimere ogni forma di
libertà politica che potesse minare la condotta delle sue riforme economiche.
Il coinvolgimento di Deng nella repressione dimostrò che possedeva ancora
solidi poteri dittatoriali e che non esitava a usarli. Come Deng, anche i
governi successivi hanno continuato a giustificare la cruenta repressione
delle proteste come una misura necessaria per mantenere la stabilità sociale e
per continuare verso un efficace progresso economico.

Per anni dopo la repressione gli oppositori di Deng, concentrati
principalmente attorno alle università, bruciarono e ruppero anonimamente
piccole bottiglie di vetro come segno di disprezzo nei suoi confronti,
soprattutto nell'anniversario delle proteste. La parola usata per le piccole
bottiglie suona proprio come _xiaoping_ (小瓶) in cinese.

Ufficialmente Deng decise di lasciare le sue alte cariche nel momento in cui
si dimise dalla posizione di capo della Commissione centrale militare nel 1989
e nel 1992 si ritirò dalla scena politica. Tuttavia la Cina era ancora
nell'era di Deng Xiaoping e continuò a essere largamente considerato come il
"capo supremo" della nazione; si credeva che avesse ancora il controllo del
Paese e che operasse da "dietro le quinte", e, nei fatti lo fu ancora fino
all'elezione, nel 1993, del segretario del PCC Jiang Zemin a presidente della
repubblica cinese. Hu Jintao, successore scelto da Deng, era il _leader_ della
quarta generazione del PCC. Deng fu ufficialmente identificato come
"l'architetto delle riforme economiche e della modernizzazione socialista
della Cina". Nel Partito Comunista era ritenuto un esempio per i membri che si
rifiutavano di ritirarsi in tarda età.

Nella primavera del 1992 Deng visitò la Cina del sud tenendo diverse
conferenze: Canton, Shenzhen, Zhuhai e Shanghai. Sottolineò l'importanza della
costruzione economica della Cina e criticò coloro i quali erano contrari alle
riforme e all'apertura. Dichiarò che gli elementi "a sinistra" della società
cinese erano molto più pericolosi di quelli "a destra". Sostenne che le
riforme economiche rappresentavano una linea guida immutabile per la Cina e
che esse erano essenziali per il futuro sviluppo del Paese. Le sue visite nei
territori meridionali vennero ignorate dai mass media cinesi a causa
dell'opposizione delle ali più conservatrici del Comitato centrale a Pechino,
tra i quali vi era il segretario generale e presidente Jiang Zemin. Deng lo
considerava come ostacolo alla completa applicazione delle riforme. Dopo
queste tensioni Jiang si avvicinò alla linea di Deng e i mezzi di informazione
parlarono della sua visita al sud, dopo un po' di tempo che si era conclusa.
Le sue parole inoltre furono tenute in seria considerazione dai funzionari
locali. Molte persone riconobbero in questa visita un nuovo successo di Deng,
che dimostrava di essere ancora uno dei più influenti politici del Paese.

Deng Xiaoping mori il 19 febbraio 1997. Secondo le agenzie ufficiali, soffriva
da lungo tempo a causa della malattia di Parkinson e il decesso avvenne per
complicazioni polmonari[3]. I funerali di stato si svolsero il 24 febbraio,
alla presenza di centomila persone. Secondo i report giornalistici, a
differenza delle esequie di altri leader come Mao Zedong e Zhou Enlai, la
partecipazione popolare fu meno spontanea e la cerimonia non assunse toni
politici[4][5].

Hu Jintao dopo essere salito al potere rivelò al pubblico alcune informazioni,
fino a quel momento segrete, inclusi i tentativi di assassinio nei confronti
di Deng. Secondo queste informazioni, tra gli anni sessanta e ottanta, ci
furono sette attentati alla vita di Deng; di questi cinque rimangono
irrisolti.

Altri progetti

