**Filippo de' Nerli** (Firenze, 9 marzo 1486 – Firenze, 17 gennaio 1557) è
stato uno storico italiano.

Filippo de' Nerli nacque a Firenze il 9 marzo 1486, figlio di Benedetto di
Jacopo, un brillante politico, e di Cassandra di Francesco Martelli.[1][2]

Nerli fu istruito dal maestro Benedetto Riccardini, correttore di testi per la
stamperia dei Giunti, oltre a questi studi classici frequentò gli Orti
Oricellari,[3] il giardino di casa Rucellai, dove si riunivano, soprattutto
agli inizi del XVI secolo, le migliori menti fiorentine.[1]

In questo ambiente Nerli strinse una profonda e duratura amicizia con Niccolò
Machiavelli, dato che nominò Nerli suo esecutore testamentario.[1][4]

Nerli appoggiò la famiglia Medici e inoltre sposò nel 1511, Caterina figlia di
Jacopo Salviati e di Lucrezia di Lorenzo de' Medici, e quindi nipote di
Lorenzo de' Medici, dalla cui unione ebbero cinque figli: Leone; Benedetto,
vescovo di Volterra; Cassandra, sposata Bardi di Vernio; Contessina, sposata
Scotti di Piacenza; e Maria, monaca gerosolimitana.[1][5]

Dal 1512 al 1527, sotto la guida dei Medici, Nerli svolse numerosi incarichi,
tra i quali, nel settembre-ottobre 1517 ebbe per la prima volta il priorato,
nel 1518 fece parte degli Otto di balia, mentre nel 1522, dal 1º dicembre, fu
per un anno podestà di Prato, inoltre ebbe cariche diplomatiche con la Santa
Sede, nel dicembre 1517, nel novembre 1520, nel 1523,[6] e per volontà del
papa Clemente VII, il 20 maggio 1524 assunse il compito di governatore di
Modena, città non facile da gestire poiché vi erano contrasti tra due opposte
fazioni, una legata agli estensi e l'altra al papa.[1][5]

Il 18 aprile 1529 iniziò il gonfalonierato di Francesco Carducci, che punì
tutte le persone nell'orbita dei Medici e quindi anche Nerli, dall'8 ottobre
1529 fino all'agosto 1530, fu incarcerato e privato dei beni fino alla
restaurazione dei Medici, quando ottenne nuovi incarichi.[1]

A Firenze dal 27 aprile 1532 si impose un governo vicino alla monarchia,
costituito dal Consiglio dei duecento, fra i quali si sceglievano i
quarantotto membri del consiglio più ristretto, il Senato dei quarantotto, e
di entrambi divenne membro Nerli.[1]

La vittoria di Montemurlo ottenuta, il 1º agosto 1537, da Cosimo I de' Medici
sui fuoriusciti, mise in sicurezza il governo fiorentino e diede lo spunto a
Nerli di ingrandire la sua ricerca storiografica, che da semplici ricordi
autobiografici, diventò il racconto della storia cittadina dal Medioevo fino
alla vittoria di Montemurlo.[1][5][3]

Realizzò quindi l'opera storica, intitolata _Commentarii de' fatti civili
occorsi dentro la città di Firenze dall'anno MCCXV al MDXXXVII_ , una storia
di Firenze che si conclude con la pace cittadina.[1][2]

L'opera è costituita da dodici libri, ognuno dei quali dedicato ad un
avvenimento fondamentale per la città.[1]

In questo progetto fu sostenuto e aiutato da Cosimo, e intorno al 1553 i
_Commentarii_ erano completati,[5] presenti in numerosi manoscritti, completi
o parziali, e da due pubblicazioni in stampa complete, la prima però dopo
quasi due secoli di distanza dalla conclusione del lavoro.[1][5]

Infatti l'opera fu stampata solamente nel 1728 ad Augusta, con una prefazione
intitolata _Vita del senatore de' Nerli_ di Salvino Salvini.[1]

L'opera fu incentrata sull'affermazione che grazie ai Medici, Firenze
raggiunse il supremo bene di uno stato, cioè l'ordine e il riposo. Quindi
Nerli evidenziò il disordine presente durante i governi repubblicani e criticò
soprattutto la fazione degli Arrabbiati, che diresse la resistenza fiorentina
ai tempi dell'assedio.[5]

Nerli si dimostrò un pregevole storico, sia per la lucida comprensione dei
fatti politici sia per la coerenza della sua narrazione, anche se non sempre
fu imparziale;[2] inoltre ad una brillantezza dell'intelletto non sempre
corrispose quella stilistica.[5]

Nerli proseguì con i suoi incarichi politici fino al 1555, quando fu capitano
di Pistoia.[1]

Filippo de' Nerli morì a Firenze il 17 gennaio 1557.[1][2]

****

