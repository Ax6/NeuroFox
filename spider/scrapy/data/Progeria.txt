La **progeria** (dal greco _πρό_ , "prima" e _γέρων_ , "vecchio, anziano") o
**sindrome di Hutchinson-Gilford** , è una malattia rara che causa
l'invecchiamento precoce anche se non altera la mente, che resta l'unico
indice della vera età del malato. Causa nel bambino l'insorgere di malattie
tipiche degli anziani, quali la malattia coronarica, e porta l'individuo ad
una morte precoce. I nati con progeria tipicamente hanno un'aspettativa di
vita pari a vent'anni.[1][2] Si tratta di una malattia genetica che si
verifica per una mutazione _de novo_ e raramente viene ereditata, infatti i
pazienti con queste patologie non vivono tanto da potersi riprodurre. Anche se
il termine progeria viene applicato in senso stretto a tutte le malattie
caratterizzate da sintomi di invecchiamento precoce, viene spesso applicata in
particolare riferimento a sindrome di Hutchinson-Gilford (HGPS). Gli
scienziati sono particolarmente interessati allo studio della progeria perché
potrebbe rivelare indizi sul normale processo di invecchiamento.[3][4][5]

Fu descritta per la prima volta da Jonathan Hutchinson nel 1886 e da Hastings
Gilford nel 1904. Una variante della sindrome, descritta da Alexandre-Achille
Souques e dal suo mentore Jean-Martin Charcot, è chiamata geroderma infantilis
o geroderma di Souques-Charcot. La progeria di Hutchinson-Gilford viene oggi
definitivamente classificata come una delle varie forme di laminopatie
(malattie dovute ad alterazioni della lamìna A o di proteine che sono
collegate alla lamìna A)[6].

Uno studio olandese ha mostrato un'incidenza di 1 su 4 milioni di nascite.[7]
Attualmente, ci sono 100 casi noti in tutto il mondo. In realtà nella storia
della medicina sono soltanto 140 i casi segnalati.[8] La progeria è causata da
una mutazione sporadica prodotta durante le prime fasi dello sviluppo
embrionale. Raramente è trasmessa dal genitore affetto al figlio, perché i
bambini affetti raramente vivono abbastanza a lungo per avere dei figli. Ci
sono stati solo due casi di persone conosciute come portatrici sane della
mutazione che causa LMNA (Lamin A/C) progeria.[ _non chiaro_ ] Questi vettori
sono stati identificati perché le mutazioni venivano ereditate dalla
progenie.[9] Una famiglia in India ha cinque bambini con progeria, anche se
non il tipo HGPS classico: questa famiglia è stata oggetto di un documentario
del 2005 intitolato _The 80 Year Old Children_. La famiglia Vandeweert del
Belgio ha due figli, Michiel e Amber, con HGPS classico.[10] Il primo caso di
un bambino di colore con progeria è stato identificato nel settembre 2011: una
bambina sudafricana, di nome Ontlametse Phalatse, è nata nel 1999[11] e morta
nell'aprile del 2017.[12]

Nelle cellule umane, il nucleo è delimitato dall'involucro nucleare costituito
da una membrana nucleare esterna (strutturalmente e funzionalmente simile alla
membrana del reticolo endoplasmatico), una membrana nucleare interna e dalla
lamina nucleare, legata alla membrana interna tramite proteine[13]. Tale
lamina è costituita da un reticolo fibroso formato dall'associazione di
_lamine_ , un tipo di proteine fibrose che si aggregano a formare strutture
più complesse, similmente a quello che accade per i filamenti intermedi del
citoscheletro[13].

Nei mammiferi esistono almeno sette tipi di lamine che sono codificate da tre
geni (A, B, e C)[13]. Il gene implicato nella malattia è il LMNA (locus
1q21.2), che codifica per la prelamina A. Tale proteina, all'estremità
C-terminale, presenta delle cisteine che vengono prenilate con l'aggiunta di
un gruppo funzionale farnesilico (trasformandosi in lamina A) permettendo alla
lamina di ancorarsi alla membrana nucleare interna[14]. La sua successiva
rimozione permette l'effettiva associazione con la membrana, senza che vi sia
un legame permanente che ostacola la formazione della lamina nucleare in toto.

Prima del tardo XX secolo, si avevano pochissime informazioni sulla Sindrome
di Hutchinson-Gilford. Nel 2003[15], la causa di progeria è stata scoperta
essere una mutazione puntiforme in posizione 1824 del gene LMNA, in cui una
citosina viene sostituita da una timina. Questa mutazione crea un sito di
splicing con l'esone 11[16], determinando un breve e anomalo mRNA maturo. In
fase di traduzione, viene prodotta una variante anomala della proteina
prelamina il cui gruppo farnesile non può essere rimosso: denominata
_progerin_. Quest'ultima non diventa parte della lamina nucleare, essendo
fissata alla membrana nucleare interna. Senza lamina A, la lamina nucleare non
è in grado di fornire alla membrana nucleare un adeguato supporto strutturale,
provocando l'assunzione di una forma anomala.[17] L'indebolimento della lamina
nucleare limita la capacità della cellula di dividersi.[18]

Ad oggi sono noti oltre 1.400 SNPs del gene LMNA. Possono manifestarsi in
cambiamenti a livello del mRNA, dello splicing o proteine (ad esempio
Arg471Cys,[19] Arg482Gln, Arg482Gln,[20] Arg527Leu,[21] Arg527Cys,[22]
Ala529Val).

Progerin può anche svolgere un ruolo nel normale invecchiamento umano, dal
momento che la sua produzione si attiva nelle cellule di tipo selvatico
senescenti.

A differenza delle "malattie da invecchiamento accelerato" (come la sindrome
di Werner, la sindrome di Cockayne o xeroderma pigmentoso), la progeria non è
causata da riparazione del DNA difettoso. Visto che queste malattie provocano
cambiamenti in diversi aspetti dell'invecchiamento, ma mai in tutti, sono
spesso chiamati "segmental progerias"[23].

I bambini con progeria di solito sviluppano i primi sintomi durante i primi
mesi di vita: essi possono includere un difetto nella crescita e sclerodermia
localizzata. Ulteriori condizioni si manifestano di solito circa dopo 18-24
mesi: crescita limitata, alopecia (perdita di capelli), e un aspetto
caratteristico (un piccolo viso con una mascella poco prominente e un naso
schiacciato) sono tutte caratteristiche di progeria. Segni e sintomi di questa
malattia progressiva tendono a diventare più marcati con gli anni: la sindrome
causa la pelle rugosa, arterosclerosi, insufficienza renale, perdita della
vista e problemi cardiovascolari. La sclerodermia, un indurimento della pelle
sul tronco e sulle estremità del corpo, è prevalente. Le persone con diagnosi
di questo disturbo di solito hanno corpi fragili e piccoli, proprio come
quelli degli anziani. La faccia è solitamente rugosa, con una testa più grande
rispetto al corpo e una faccia stretta. Le vene del cranio sono rese più
evidenti dalla alopecia. La degenerazione del sistema muscolo-scheletrico
provoca la perdita di grasso corporeo e muscolare, rigidità articolare,
lussazioni dell'anca e altri sintomi generalmente assenti nella popolazione
non anziana. Gli individui di solito mantengono il normale sviluppo mentale e
motorio.

Fra i segni maggiori si riscontrano l'insufficiente crescita del bambino
durante il primo anno di vita, tutti gli individui affetti sono bassi di
statura, quasi affetti da nanismo, e appaiono magri. Inoltre hanno la testa
molto più grande rispetto al corpo, calvizie, il viso si deforma apparendo
rugoso e stretto e si ha un rapido invecchiamento della pelle.

Si verificano inoltre:

Deve essere distinta da altre sindromi progeroidi, tra cui la sindrome di
Werner che si distingue per una minore espressività clinica ed un esordio più
tardivo. Tuttavia oggi è nota una forma atipica della sindrome di Werner
(atypical Werner Syndrome, aWS) che è causata da una mutazione del gene LMNA,
il medesimo gene mutato nella Progeria di Hutchinson-Gilford. La diagnosi
viene costruita in base ai segni e sintomi, quali sclerodermia, la crescita
abnorme e perdita di capelli. Un test genetico per mutazioni al gene LMNA sono
in grado di confermare la diagnosi di progeria.

I pazienti muoiono generalmente entro i 20 anni a causa di cardiopatia,
infarto o ictus.

Altri progetti

