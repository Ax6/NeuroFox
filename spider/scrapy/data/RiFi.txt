La **Ri-Fi** è stata una casa discografica italiana fondata a Milano nel 1959
e attiva fino ai primi anni ottanta. È oggi un marchio non utilizzato. Il suo
logo era costituito dalla scritta RIFI in caratteri stampatello sovrastante
una linea retta e inframezzata da un triangolo con base in basso appoggiato
sulla linea.

La Ri-Fi fu fondata nel 1959 da Giovanni Battista Ansoldi (che ne divenne
amministratore delegato) in collaborazione con il discografico Alberto Carisch
(che divenne editore musicale di riferimento della casa discografica con la
Southern Music), e l'imprenditore del settore plastico e futuro senatore
democristiano Giampiero Rossi (della _Rossi Materie Plastiche_ di Busto
Arsizio)[1] con la denominazione di _Ri-Fi Records Company_ (che poi divenne
in seguito _Ri-Fi Industrial Group_ ).

Ansoldi aveva avuto alcune esperienze come industriale nel campo delle materie
plastiche, ma aveva deciso di entrare nel mondo della musica sia per la sua
passione sia perché intuiva che presto, grazie allo sviluppo di un mercato
giovanile, l'industria discografica avrebbe presto conosciuto un grande
sviluppo.

La sede dell'etichetta fu stabilita in corso Buenos Aires 77 a Milano. Le
prime produzioni furono conto terzi: flexi stampati per la "nuova enigmistica
tascabile" (NET), la rivista "dischi e Canzoni", la Cera Grey ed il caffè
Buscaglione. Con gli anni 60 la Ri-Fi divenne essa stessa etichetta, iniziando
a produrre i propri artisti.

Come direttore artistico Ansoldi nominò il figlio Tonino, che nei due decenni
di attività della ri-fi riuscirà a scoprire e lanciare molti artisti, come Iva
Zanicchi, Corrado Castellari, I Giganti, Giuliano e i Notturni e Cristiano
Malgioglio, e a mettere sotto contratto altri artisti già legati ad altre
etichette, come Mina, Fausto Leali, Fred Bongusto, Adriano Celentano, Tony
Dallara, Memo Remigi e altri.

Sicuramente però l'artista di maggior successo dell'etichetta fu Iva Zanicchi,
vincitrice del Festival di Sanremo nel 1967 con _Non pensare a me_ , nel 1969
con _Zingara_ e nel 1974 con _Ciao cara, come stai?_ , successi che permisero
alla cantante anche di intraprendere importanti tournée internazionali, e ad
essere la prima cantante italiana a esibirsi al Madison Square Garden di New
York, nel 1973. Iva Zanicchi sposò, nel luglio 1967 a Bologna, Tonino Ansoldi.

La Ri-Fi stipulò contratti per distribuire piccole etichette, come la Riviera,
la Primary, la Variety e la Sif, inoltre stampò tutti i dischi realizzati dal
Coro dell'Antoniano di Bologna, compresi quelli dello Zecchino d'Oro.

A cavallo fra gli anni 60 e l'inizio dei 70, la Ri-Fi divenne concessionaria
italiana per le due major americane- prima delle quali fu la Atlantic Records
\- per le quali incidevano numerosi artisti di successo dell'epoca come Otis
Redding, Michael Jackson, Marvin Gaye, Diana Ross, Stevie Wonder, Aretha
Franklin, Led Zeppelin, e Wilson Pickett che andò nel 1968 al Festival di
Sanremo, dove assieme a Fausto Leali cantò la canzone _Deborah_.

Negli anni settanta alcuni artisti (fra i quali Mina) lasciano l'etichetta.
L'Atlantic cessa di essere distribuita dalla Ri-Fi mentre viene acquisita la
distribuzione della Tamla Motown Records. Nuovi artisti sono Franco Simone,
gli Homo Sapiens, i Dik Dik, i Circus 2000 mentre viene immessa sul mercato
una linea di dischi a prezzo medio[2], denominata "Linea Penny", sull'onda di
una tendenza già nota (celebre è la lineatre della Rca Italiana). L'etichetta
dei dischi diviene nera con un cerchio esterno multicolore. È il decennio in
cui la Ri-Fi si dedica anche alla promozione del genere prog - più o meno
commerciale - con artisti quali i Califfi, Mack Sigis Porter, Odissea, Il
segno dello Zodiaco, oltre ai citati Giganti, Circus 2000 ed Homo Sapiens[3].

Dopo la morte di Giovanni Battista nel 1979 e la successione di Tonino alla
direzione aziendale, la Ri-Fi si avviò ad una lenta decadenza. Come sempre
accade per questo genere di impresa, furono sospese prima le nuove produzioni,
poi anche le stampe del catalogo esistente, fino all`esaurimento delle
commesse e lo smaltimento del grosso del magazzino. Mentre le ultime stampe
risultano risalire ai primi anni ottanta, la fase di agonia improduttiva duro`
qualche anno, finché la Ri-Fi, vendute apparecchiature e quanto altro potesse
fornire qualche introito, venne liquidata anche come persona giuridica,
cessando di esistere. il marchio ed il catalogo furono ceduti a soggetti
terzi; la RCA, ad esempio, ne ristampò negli anni ottanta una parte sotto
forma di raccolte.

Il marchio Ri-Fi, rimasto inutilizzato per anni, e tuttora non in uso, è stato
sporadicamente impiegato per ristampare in vinile 180gr alcuni dischi degli
anni sessanta[4].

Per la datazione ci si basa sull'etichetta del disco, o sul vinile o, infine,
sulla copertina, qualora nessuno di questi elementi avesse una datazione, ci
si basa sulla numerazione del catalogo, se esistenti, si riportano oltre
all'anno il mese e il giorno (quest'ultimo dato si trova, a volte, stampato
sul vinile).

A partire dal 1966 la **Ri-Fi** ha pubblicato una rivista di musica, **Pop** ,
a cui allegava 45 giri (spesso pubblicati solo in questa edizione) realizzati
da artisti del suo catalogo.

