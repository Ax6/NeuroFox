**Farindola** ( _Farìnnele_ in abruzzese[4]) è un comune italiano di 1 431
abitanti[2] della provincia di Pescara in Abruzzo. Fa parte della Comunità
montana Vestina. Il territorio è compreso nel Parco nazionale del Gran Sasso e
Monti della Laga, costituendone di fatto un accesso nella sua parte sud-
orientale.

Il territorio del comune è posto alle falde sud-orientali della catena del
Gran Sasso d'Italia nel versante orientale a partire da quote collinari di
circa 250 m fino a quote di montagna del _Monte Siella_ (2077 m) e del _Monte
San Vito_ (1892 m). Da qui è possibile raggiungere Campo Imperatore attraverso
Vado di Sole e una strada che passa per Rigopiano dopo circa 1400 m di
dislivello dal fondovalle. Dalla stessa strada da Rigopiano è possibile
raggiungere il comune di Castelli nel teramano.

Il clima è fortemente influenzato dalla presenza della montagna posta alle
spalle, per tanto risulta continentale umido, tipicamente sub-appenninico, con
inverni spesso rigidi e interessati da accumuli nevosi dai 10 ai 40/50 cm
(oltre 1 metro e mezzo nel gennaio 2017) ed estati calde, ma mitigate dalla
montagna, con forte escursione termica fra il giorno e la notte.

Il sito fu abitato già nell'era del Neolitico. Infatti in località Rigopiano
sono stati trovate capanne pietrose a "thòlos", ben conservate perché usate
anche dai pastori come abitazioni provvisorie, durante il periodo dei
"tratturi abruzzesi", estintosi nel XX secolo.

Il borgo medievale fu fondato nell'XI secolo dai Normanni, arroccato attorno a
un castello, in cima allo sperone roccioso. Immediatamente le sorti del paese
furono legate a Penne, che deteneva il dominio del circondario. Nel XVI secolo
fu di proprietà dei Farnese, che si installarono nel castello, trasformato in
palazzo gentilizio. Nel 1933 un terremoto tra la Majella e il Gran Sasso fece
crollare quel che rimaneva del castello, in stato di abbandono. Attualmente il
borgo è molto frequentato dai turisti per le escursioni nella natura, e per la
vicinanza a borghi storici come Castel del Monte e Rocca Calascio.

Il 18 gennaio 2017, a seguito di un'intensa nevicata e probabilmente anche di
una serie di scosse telluriche legate al terremoto del Centro Italia, l'Hotel
Rigopiano, ex rifugio e unico albergo della frazione omonima, è stato
investito da una valanga di neve e detriti proveniente da una linea di cresta
del _Monte Siella_ (Gran Sasso). Fra le 40 persone presenti fra ospiti e
personale, vi sono state 29 vittime e 11 sopravvissuti.[5]

I soccorsi sono potuti giungere solo all'alba del giorno seguente, date le vie
di comunicazione interrotte e la scarsa visibilità per gli spostamenti in
elicottero.

La chiesa è stata rimaneggiata nel XVII secolo. Si trova poco più in basso lo
sperone roccioso del borgo. Ha pianta rettangolare. L'interno è a navata unica
mentre il campanile è una torre, che termina a cuspide. L'altare è incassato
in un'abside semicircolare in marmo verde, con due cappelle laterali di San
Francesco e Sant'Antonio, decorate da cornici barocche. Il soffitto è
rettangolare. La facciata ha un portale in marmo con architrave classica. Il
rosone centrale è una finestra con decorazioni sulla cornice di pietra.
L'aspetto è molto sobrio e ricorda il neoclassico.

Le mura rimanenti si trovano in cima allo sperone roccioso. Il castello vide
il massimo splendore nel Cinquecento quando era proprietà della famiglia
Farnese; successivamente cadde in rovina fino al crollo per il dissesto dello
sperone. Ciò avvenne col terremoto del 1933.

La famiglia Farnese tuttavia già dal XVII secolo si era trasferita in un
palazzo nel borgo per amministrare meglio il potere. Tale palazzo Farnese è
visitabile e ben conservato. Al suo interno vi sono numerosi affreschi
gentilizi del _Giudizio di Salomone - Quattro Virtù Cardinali della Giustizia,
Fortezza, Temperanza e Prudenza_.

Abitanti censiti[6]  

Nella prima metà di agosto, è possibile partecipare a una manifestazione di
piazza chiamata "camminarmangiando". Tale manifestazione permette sia di
riscoprire vecchie tradizioni contadine, sia di assaporare prodotti tipici
come il pecorino. Inoltre l'itinerario prevede anche il passaggio in alcuni
punti del comprensorio, arrivando sino a Valle D'Angri nel cuore del Parco
Nazionale.

Durante la settimana di Ferragosto, inoltre, si svolge da nove anni Pecorino &
Pecorini, tre giorni di eventi per degustare il tipico formaggio Pecorino con
il vino Pecorino autoctono abruzzese: sommelier dell'Ais Italia e produttori
caseari del Consorzio di Tutela del Pecorino di Farindola consigliano i
migliori abbinamenti nelle piazze del borgo, allietate da spettacoli e
concerti.

Alle diverse attività tradizionali che ogni anno animano il territorio di
Farindola, nel 2015 è stata creata l'associazione culturale FIAF - Farindola
International Arts Festival - grazie alla quale Farindola nel periodo compreso
tra la fine di luglio e inizi di agosto diventa luogo di ispirazione per
artisti provenienti da ogni parte del mondo. per venti giorni il centro
storico si colora di arte, tradizione e cultura.

A Farindola è presente un turismo di tipo montano, vista la vicina Rigopiano,
ma è anche un'ottima località per apprezzare le bellezze naturali e
paesaggistiche; è inoltre possibile praticare pesca sportiva. Passeggiando nel
centro storico si possono ammirare i monumentali ruderi del castello
medievale. Il centro storico conserva ancora oggi intatta la sua struttura di
borgo medievale, con stretti vicoli e case in pietra viva. Fuori dal centro
abitato si trovano le celebri Cascate del Vitello d'Oro, che con un salto di
oltre 28 metri sono tra le più spettacolari del gruppo del Gran Sasso.

