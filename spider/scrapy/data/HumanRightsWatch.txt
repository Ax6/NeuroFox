**Human Rights Watch** è un'organizzazione non governativa internazionale che
si occupa della difesa dei diritti umani. La sua sede principale è a New York.

Human Rights Watch produce ricerche e studi sulle violazioni delle norme
internazionali sui diritti umani come sono state definite dalla Dichiarazione
Universale dei Diritti dell'Uomo e da altre norme sui diritti umani accettate
a livello internazionale.

Lo scopo di questa organizzazione è porre all'attenzione della comunità
internazionale gli abusi che avvengono, al fine di imporre ai governi imputati
di essi un cambiamento dei comportamenti e delle leggi. Le ricerche sono
mirate alla scoperta di situazioni che possano generare preoccupazione e
attenzione nelle comunità locali e internazionali, anche avvalendosi del
supporto mediatico per poter meglio denunciare le varie forme di ingiustizia.
I problemi che Human Rights Watch solleva spaziano dai vari tipi di
discriminazione (religiosa, razziale, politica) all'utilizzo della tortura,
passando per il fenomeno dei bambini-soldato, per la corruzione politica e per
gli abusi che avvengono nelle procedure di giustizia penale (come nel processo
a Saddam Hussein).

Human Rights Watch documenta e riporta anche le violazioni delle leggi di
guerra e delle leggi umanitarie internazionali nelle situazioni belliche.

Human Rights Watch fu fondata sotto il nome di Helsinki Watch nel 1978 per
monitorare il rispetto da parte dell'Unione Sovietica degli accordi di
Helsinki. Con il tempo l'organizzazione crebbe, creando nuovi 'watch
committees' (commissioni di vigilanza) per poter coprire con l'azione di
indagine e denuncia il maggior numero possibile di zone del mondo. Nel 1988
tutte le commissioni di vigilanza si unirono in Human Rights Watch. Tra i
primi fondatori si annovera Robert L. Bernstein, che fu anche presidente
dell'organizzazione.

Human Rights Watch è una delle sei organizzazioni non governative (ONG), che
nel 1998 fondarono la Coalizione per fermare l'uso di bambini soldato; inoltre
l'organizzazione ha dato, e dà, un fortissimo apporto alla Campagna
Internazionale per l'abolizione delle mine terrestri. Quest'ultima riunisce un
gruppo di gruppi della società civile, a livello mondiale, che si sono battuti
fino ad ottenere la Convenzione di Ottawa, che sancisce il divieto di utilizzo
di mine antiuomo.

Ogni anno Human Rights Watch conferisce aiuti economici su base planetaria
agli scrittori che ne hanno bisogno poiché considerati vittime di
persecuzione; questi fondi prendono il nome di Hellman e Hammett. Essi sono
finanziati, infatti, con i beni della drammaturga Lillian Hellman e del
romanziere Dashiell Hammett che fu per molto tempo suo compagno. Inoltre, il
fondo Hellman/Hammett è impegnato per accrescere la consapevolezza sulle
situazioni di censura che avvengono nel mondo[1].

Conformemente alla Dichiarazione Universale dei Diritti dell'Uomo, Human
Rights Watch si oppone alle violazioni di basilari diritti dell'uomo, quali la
pena di morte e la discriminazione in base all'orientamento sessuale. Human
Rights Watch sostiene e appoggia le lotte a favore di fondamentali diritti
quali la libertà di religione e la libertà di stampa.

Human Rights Watch è membro fondatore dell'IFEX già _International Freedom of
Expression Exchange_ , una rete globale di ONG che ha il compito di accertare
episodi di censura che avvengono nel mondo.

Nel 2010, Human Rights Watch aveva uno staff di 300 collaboratori. Nel 2010,
il finanziere e filantropo George Soros ha concesso a Human Rights Watch un
finanziamento di 100 milioni di dollari in dieci anni, la più grande donazione
ricevuta da HRW nella sua storia e la più grande mai fatta da Soros a
un'organizzazione non governativa. La donazione aveva come scopo l'espansione
della presenza globale di HRW e l'incremento del suo budget annuale da 48 a 80
milioni di dollari in cinque anni.[2][3] Nel 2015, HRW ha avuto 68,5 milioni
di dollari di entrate e 75,7 milioni di dollari di spese.[4]

L'attuale direttore esecutivo di Human Rights Watch è Kenneth Roth, che
detiene la carica dal 1993. Roth si è laureato alla Yale Law School ed alla
Brown University; suo padre fuggì dalla Germania hilteriana nel 1938. Roth
cominciò ad occuparsi di diritti umani dopo la dichiarazione della legge
marziale in Polonia nel 1981, e più tardi si è battuto per i problemi di
Haiti[5].

Una delle ultime campagne di Human Rights Watch ha criticato il governo della
Giordania per l'arresto di funzionari eletti che avevano elogiato Abu Musab
al-Zarqawi, capo di Al-Qa'ida in Iraq, alle cerimonie tenutesi in risposta
alla sua morte. Human Rights Watch ha anche espresso una forte condanna verso
gli omicidi di massa e le carestie imposte dal governo durante l'ultimo
decennio dell'ex leader iracheno Saddam Hussein.

A Zhanaozen, in Kazakistan il 16 dicembre 2011, gli operai dell'industria
petrolifera della Ersai Caspian, controllata dalla Saipem, gruppo ENI, dopo
oltre sei mesi di sciopero, hanno manifestato per i propri diritti; sono state
uccise dalla polizia locale 12 persone[6]. Human Rights Watch[7] ha pubblicato
un dossier sulla vicenda[8]: le indagini condotte da diversi ispettori di
Human Right Watch, mettono in evidenza continue violazioni dei diritti dei
lavoratori da parte della Ersai Caspian controllata dall'ENI, che per molto
mesi hanno rifiutato ogni trattativa sulle richieste salariali dei lavoratori,
licenziando gli operai sindacalmente più attivi, a minacciarli e in qualche
caso anche a farli aggredire fisicamente[9][10].

Human Rights Watch pubblica denunce su vari argomenti[11] e compila rapporti
annuali ("World Report"), presentando compendi sullo stato dei diritti umani a
livello mondiale.

Tra le pubblicazioni maggiori degli ultimi tempi si vedano quelle sul
Genocidio in Ruanda del 1994[12] e sui conflitti nella Repubblica Democratica
del Congo[13].

Human Rights Watch è molto più piccola di Amnesty International. La sede
legale si trova negli Stati Uniti, mentre Amnesty International ha come paese
di provenienza il Regno Unito. Human Rights Watch, inoltre, combatte
apertamente le proprie lotte anche contro singoli individui, colpevoli di
gravi reati, chiedendone l'incarcerazione e pene severe: recentemente è stata
lanciata una campagna contro il capo dello Stato del Sudan, dopo il suo tacito
assenso alla strage del Darfur.

I suoi documenti sugli abusi dei diritti umani includono spesso analisi
dettagliate dei contesti politici e storici dei conflitti oggetto di studio.
Alcune di esse sono state pubblicate da riviste accademiche. Tutti i rapporti,
d'altro canto, si sforzano di limitare i contenuti analitici, concentrandosi
piuttosto su specifici approfondimenti relativi alle violazioni dei diritti
umani.

Hanno suscitato forti polemiche dichiarazioni di sostegno da parte di Human
Rights Watch verso le azioni illegali della CIA di cattura, deportazione e
detenzione clandestina di sospetti terroristi, azioni conosciute come
Extraordinary rendition.[14]

Altri progetti

