La **Croce di Ferro** (in tedesco _Eisernes Kreuz_ ) è una decorazione
militare utilizzata dal Regno di Prussia, dall'Impero tedesco e dalla Germania
nazista.

Istituita dal Re di Prussia Federico Guglielmo III il 10 marzo 1813, venne
consegnata solamente in tempo di guerra: oltre alle guerre napoleoniche e alle
guerre franco-prussiane, la Croce di Ferro venne distribuita anche durante la
prima e la seconda guerra mondiale; l'ultima è stata attribuita nel maggio del
1945, prima della caduta del Terzo Reich.

La Croce di Ferro riprende un vecchio simbolo tedesco (l'araldica croce
patente) e lo stesso simbolo rappresenta le attuali forze armate della
Germania federale, la _Bundeswehr_.

L'insegna della Croce di Ferro è una croce patente nera in ferro brunito
racchiusa in una cornice di metallo argentato. Venne disegnata dall'architetto
neoclassico Karl Friedrich Schinkel sul modello delle croci distintive
dell'Ordine Teutonico nel XIV secolo, da cui derivava anche l'emblema di
Federico il Grande.

A differenza di molte altre onorificenze, la Croce di Ferro ha una forma molto
semplice, disadorna ed è costruita con materiali relativamente comuni e poco
costosi (tradizionalmente in ferro, anche se con il passare degli anni si è
passati allo zinco e all'alluminio).

Il nastrino per le Croci di Ferro (di seconda classe) degli anni 1813, 1870 e
1914 era di colore nero con due sottili bande bianche laterali. La stessa
onorificenza destinata a personale non combattente (civili, medici, etc.)
utilizzava la stessa insegna, ma con i colori del nastrino invertiti (parte
centrale bianca e le bande nere). Il bianco e il nero sono i tradizionali
colori prussiani.

Anche se la Croce di Ferro è solitamente considerata una decorazione unica, è
stata in realtà istituita più volte in diversi periodi della storia tedesca
quale ricompensa per specifiche campagne militari e per questo, all'interno
della medaglia, è indicato un numero che indica il conflitto per il quale la
decorazione è stata assegnata: per esempio una Croce di Ferro della prima
guerra mondiale riporta l'anno "1914", mentre la stessa decorazione della
seconda guerra mondiale riporta l'anno "1939". Tutte le Croci di Ferro
assegnate durante il secondo conflitto mondiale riportano una svastica apposta
al centro della decorazione. Sul lato posteriore delle medaglie del 1870, 1914
e 1939 è riportato l'anno "1813" a ricordo dell'anno di creazione
dell'onorificenza originaria.

Se la Croce di Ferro veniva assegnata due volte per due diversi conflitti, una
spilla ( _Spange_ ) del secondo conflitto veniva indossata sul nastrino della
Croce di Ferro del primo: questo avvenne nel 1939 con alcuni partecipanti
della guerra del 1914 e nel 1914 con alcuni, ormai rari, militari ancora in
servizio che avevano partecipato al precedente conflitto del 1870.

La Croce di Ferro venne istituita la prima volta nel 1813 da re Federico
Guglielmo III di Prussia in occasione delle guerre contro Napoleone. Guglielmo
I, re di Prussia, la istituì nuovamente, modificata nelle insegne, il 19
luglio 1870 in occasione della guerra franco-prussiana. I decorati con la
Croce di Ferro del 1870 ancora in servizio nel 1895 vennero autorizzati ad
inserire una spilla per i 25 anni di servizio contenente il numero "25" e tre
foglie di quercia. La decorazione venne reintrodotta dal _Kaiser_ Guglielmo
II, nuovamente leggermente mutata nelle insegne, il 5 agosto 1914, allo
scoppio della prima guerra mondiale.

Nonostante durante questi tre periodi la Croce di Ferro fosse conferita
esclusivamente dal Regno di Prussia, che pur aveva una posizione di prominenza
nella federazione di stati che componevano l'Impero tedesco (fondato nel
1871), si tende oggi a considerarla una generica onorificenza tedesca.

Nel 1813, 1870 e 1914 le Croci di Ferro erano suddivise nei seguenti ordini:

La Gran Croce era riservata agli alti ufficiali dell'esercito tedesco; inoltre
una decorazione ancora più esclusiva, la Stella di Gran Croce della Croce di
Ferro, venne assegnata due volte: a von Blücher nel 1813 e al feldmaresciallo
Paul von Hindenburg nel 1918. Una terza decorazione dello stesso tipo venne
ideata per premiare il generale tedesco più vittorioso durante la seconda
guerra mondiale, ma la sconfitta della Germania Nazionalsocialista non diede
ulteriore corso all'assegnazione. Le Croci di Ferro di I e II Classe venivano
invece assegnate senza limiti di grado, anche se era necessario possedere la
seconda classe per poter ricevere la prima (nonostante in alcuni casi siano
state assegnate simultaneamente).

Durante la prima guerra mondiale vennero assegnate circa cinque milioni di
Croci di Ferro di II Classe e circa duecentodiciottomila di I Classe: un
conteggio più accurato non è possibile a seguito della distruzione, durante il
secondo conflitto mondiale, degli archivi prussiani. La larghezza
nell'assegnazione dell'onorificenza le fece perdere indubbiamente parte del
prestigio che godeva. Uno dei possessori della Croce di Ferro di I Classe nel
primo conflitto mondiale fu Adolf Hitler, che riuscì ad ottenerla insieme a
pochissimi altri soldati di truppa: all'epoca egli era solamente caporale (
_Gefreiter_ ).

Nel 1939 Hitler istituì nuovamente la Croce di Ferro, questa volta come
decorazione tedesca (e non prussiana, come avvenuto fino ad allora)
proseguendo nella tradizionale diversificazione in diversi ordini. La Croce di
Ferro della seconda guerra mondiale venne suddivisa in due classi con una
categoria a parte, la Croce di Cavaliere della Croce di Ferro. La Croce di
Cavaliere della Croce di Ferro venne istituita per rimpiazzare la _Pour le
Mérite_ prussiana, che poteva essere conferita esclusivamente agli ufficiali
violando così le nuove regole sociali della Germania nazista. Il nastrino
dell'onorificenza (per le croci di II Classe e di Cavaliere) venne modificato
aggiungendo il colore rosso: bianco e nero erano i colori della Prussia,
mentre bianco, nero e rosso erano i colori della Germania nazionalsocialista.
Hitler creò inoltre la Croce al Merito di Guerra per rimpiazzare le precedenti
Croci di Ferro per il personale non combattente.

Il governo tedesco stabilì inoltre che quanti avessero già ottenuto la Croce
di Ferro prima della seconda guerra mondiale e fossero nuovamente insigniti
della stessa onorificenza, potessero continuare a portare la vecchia medaglia
apponendovi però al di sopra del braccio superiore delle apposite barrette con
l'aquila che tiene nei propri artigli la croce uncinata, che a partire dal
1935 era divenuta simbolo del Reich:

La _Croce di Ferro del 1939_ si suddivideva in due classi:

La Croce di Ferro era consegnata per il coraggio dimostrato in combattimento,
come molte altre decorazioni distribuite sui campi di battaglia. La Croce di
Ferro di I Classe si metteva generalmente sotto il taschino sinistro
dell'uniforme, come croce di spilla. Per la Croce di Ferro di II Classe,
invece, veniva spesso messo il nastro nel secondo occhiello dell'uniforme.
Ovviamente per conseguire la Croce di Ferro di I Classe era necessario
ricevere la Croce di Ferro di Il Classe.

Si calcola che vennero consegnate circa quattro milioni e mezzo di Croci di
Ferro di II Classe durante la seconda guerra mondiale, alle quali si
aggiungono circa trecentomila di I Classe.[1] Due di queste ultime vennero
assegnate a due donne, la crocerossina Elene Grossmann e la pilota
collaudatrice Flugkäpitan Hanna Reitsch.

La Croce di Cavaliere della Croce di Ferro (in tedesco _Ritterkreuz des
Eisernen Kreuzes_ , o semplificando _Ritterkreuz_ ), distribuita per
eccezionali meriti di comando e/o di coraggio (e quindi, a differenza della
_Pour le Mérite_ , non solo ad ufficiali), si suddivide a sua volta in cinque
classi:

In totale vennero distribuite 7.361 decorazioni della Croce di Cavaliere (43
delle quali a militari alleati del Terzo Reich), dei quali 890 ricevettero le
Fronde di Quercia (8 stranieri), 159 le Fronde di Quercia e Spade (più una
distribuzione onoraria all'ammiraglio giapponese Isoroku Yamamoto).

Solo 27 uomini vennero decorati anche con i Diamanti: dieci assi della
Luftwaffe (Werner Mölders, Adolf Galland, Gordon Gollob, Hans-Joachim
Marseille, Hermann Graf, Walter Nowotny, Erich Hartmann, Helmut Lent, Hans-
Ulrich Rudel, Heinz Wolfgang Schnaufer); due capitani di U-Boot (Wolfgang
Lüth, Albrecht Brandi), un colonnello dell'Esercito (Adelbert Schulz),
quattordici tra generali e feldmarescialli (Erwin Rommel, Hyazinth Graf
Strachwitz, Herbert Otto Gille, Hans-Valentin Hube, Albert Kesselring, Josef
Dietrich, Walter Model, Hermann Balck, Hermann-Bernhard Ramcke, Ferdinand
Schörner, Hasso von Manteuffel, Theodor Tolsdorf, Karl Mauss, Dietrich von
Saucken).  

Hans-Ulrich Rudel fu l'unico a ricevere la Croce di Cavaliere con Fronde di
Quercia in Oro, Spade e Diamanti.

La Croce di Cavaliere, oltre al personale militare tedesco, venne attribuita
anche a militari di altre Potenze dell'Asse e dei vari stati satellite, o a
volontari stranieri nelle Waffen-SS. Questa la ripartizione per Stato: Romania
(18), Lettonia (12), Italia (11), Ungheria (8), Belgio (4), Estonia (4), Paesi
Bassi (4), Danimarca (3), Francia (3), Finlandia (2), Giappone (2), Slovacchia
(2). Tra le forze armate del Terzo Reich, infine, la distribuzione fu la
seguente: _Heer_ (esercito, 4.777), _Luftwaffe_ (aviazione, 1.785), _Waffen-
SS_ (318), _Kriegsmarine_ (marina, 318), militari stranieri (43).[2]

Tutte le croci erano adornate con un nastrino richiamante i colori della
bandiera tedesca, da portare al collo.

Croce di Cavaliere della Croce di Ferro

Croce di Cavaliere con Fronde di Quercia

Croce di Cavaliere con Fronde di Quercia e Spade

Croce di Cavaliere con Fronde di Quercia, Spade e Diamanti

Croce di Cavaliere con Fronde di Quercia in Oro, Spade e Diamanti

Come per la Croce di Cavaliere, la Gran Croce veniva indossata al collo.
L'unico ad essere insignito di questa decorazione durante la seconda guerra
mondiale fu Hermann Göring, che la ottenne il 19 luglio 1940. La medaglia era
semplicemente una Croce di Cavaliere ingrandita: possedeva infatti le stesse
caratteristiche escludendo la larghezza che passava a 63 mm, contro i 48,5 mm
della Croce di Cavaliere e i 44 mm della Croce di Ferro. Era stata
originariamente progettata con le rifiniture esterne in oro che però vennero
realizzate in argento prima che venisse conferita.

La Gran Croce era indossata su di un nastrino largo 57 mm degli stessi colori
di quello utilizzato per le Croci da Cavaliere; l'astuccio che la conteneva
era realizzato in pelle rossa con l'aquila e la svastica profilati in oro.

La Gran Croce non era una decorazione al coraggio; era riservata
esclusivamente agli alti ufficiali di Stato Maggiore per «le migliori
decisioni strategiche che avessero effetto sul corso della guerra». Hermann
Göring ricevette la Gran Croce per le vittorie della _Luftwaffe_ del 1940
durante la campagna di Francia: nella stessa occasione venne inoltre promosso
_Reichsmarschall_ (un grado che non aveva precedenti ed era superiore a quello
di feldmaresciallo).

L'originale Gran Croce conferita a Göring direttamente dalle mani di Adolf
Hitler venne distrutta durante un'incursione aerea a Berlino. Göring aveva
fatto realizzare diverse copie, una in platino che indossò all'atto della sua
resa agli Alleati nel 1945.

In alcune foto ufficiali dell'epoca Göring porta al collo la _Pour le Mérite_
(ottenuta durante la prima guerra mondiale come asso dell'aviazione), la Croce
di Cavaliere e la Gran Croce contemporaneamente.

Questa decorazione venne realizzata ma mai consegnata. L'unico esemplare
conosciuto venne scoperto dalle forze di occupazione alleate e venne
consegnata alla collezione dell'accademia di West Point. La progettazione
generale riprendeva quella della Stella del 1914 ma includeva la Croce di
Ferro del 1939 al centro. Era previsto che questa decorazione venisse portata
appuntata come la Croce di Ferro di prima classe, ma come la Gran Croce non
era intesa a premiare atti di coraggio sul campo. Era invece stata studiata
per premiare, a guerra conclusa, l'ufficiale generale più vittorioso.

Essendo una decorazione prettamente militare, e che viene consegnata in tempo
di guerra, dal maggio del 1945 la Croce di Ferro non è stata più insignita.
Poco dopo la fine della seconda guerra mondiale, il governo della Germania
Ovest permise ai propri veterani di guerra, sebbene la legge tedesca lo
proibisse, di portare in pubblico la Croce di Ferro con il simbolo della
svastica. Nel 1957 vennero ridisegnate nuove Croci di Ferro, sostituendo il
simbolo della Germania nazista con le Foglie di Quercia (simile quindi alle
Croci di Ferro del 1813, 1870 e 1914); i veterani avrebbero dovuto portare
indietro la medaglia ricevuta dal Terzo Reich e ricevere in cambio la nuova
versione "democratizzata" che avrebbero quindi potuto legittimamente portare
durante occasioni di gala e feste nazionali.

La Croce di Ferro, simbolo dell'Esercito tedesco dal 1915, è dal 1955 anche il
simbolo delle forze militari (la _Bundeswehr_ ) della Germania Ovest, e poi
della Germania federale.

Nella primavera del 2007 il Bundestag tedesco ha avviato una petizione per la
reintroduzione di un'onorificenza al valore da conferire nelle missioni estere
effettuate dalla Bundeswehr. La petizione è stata sottoscritta in due mesi da
oltre 5.000 persone. Il Parlamento tedesco ha discusso la petizione e il 13
dicembre 2007 ha deciso di presentare tale petizione al governo federale.

Il Presidente dell'Associazione dei riservisti, l'onorevole Ernst-Reinhard
Beck (CDU), ha proposto di utilizzare nuovamente per il costituendo ordine la
Croce di Ferro. Egli ha giustificato sostenendo come il simbolo fosse già
usato da tutti i veicoli e gli aeromobili e le navi della Bundeswehr e come
nelle regioni di crisi tale insegna ormai fosse diventata un simbolo di
speranza, aiuto e sostegno e non certo di odio.

Tuttavia, viste le polemiche sorte in merito per la forte connotazione
negativa percepita dai media la proposta di reintrodurre la Croce di Ferro è
stata respinta.

Il 6 marzo 2008 il Presidente Federale Horst Köhler ha presentato la proposta
del Ministro della Difesa Franz Josef Jung (CDU) di istituire una medaglia per
"atti di eccezionale coraggio". Il 10 ottobre 2008 è stata quindi istituita la
Croce d'Onore al Valore ( _Ehrenkreuz der Bundeswehr für Tapferkeit_ ) che
ricorda a grandi linee la forma dell'antica onorificenza senza però copiarla.

Altri progetti

