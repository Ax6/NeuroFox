![Flag of Lugansk People's
Republic.svg](//upload.wikimedia.org/wikipedia/commons/thumb/7/7b/Flag_of_Lugansk_People%27s_Republic.svg/20px-
Flag_of_Lugansk_People%27s_Republic.svg.png) Repubblica Popolare di Lugansk

La **Repubblica Popolare di Doneck** , in sigla **RPD** (in russo: Донецкая
Народная Республика, ДНР?, traslitterato: _Doneckaja Narodnaja Respublika,
DNR_ , in ucraino: Донецька Народна Республіка, ДНР?, traslitterato:
_Donets'ka Narodna Respublika_ ), è uno Stato a riconoscimento limitato
proclamato il 7 aprile 2014[5], il cui territorio si trova all'interno
dell'Oblast' di Donec'k. Le autorità separatiste si sono dichiarate
unilateralmente indipendenti dall'Ucraina il 12 maggio 2014, a seguito di un
referendum[6], non riconosciuto dal governo centrale.

L'Ucraina considera il territorio controllato dai separatisti come territorio
temporaneamente occupato da gruppi armati illegali e da truppe della
Federazione Russa[7].

L'indipendenza della Repubblica Popolare è stata riconosciuta da altri due
stati a riconoscimento limitato, la Repubblica Popolare di Lugansk e l'Ossezia
del Sud[8].

A partire da marzo 2014 iniziarono nell'est dell'Ucraina azioni di protesta
contro il nuovo governo insediatosi a Kiev a seguito degli eventi
dell'Euromaidan. I manifestanti non ne riconoscevano la legittimità e
chiedevano la federalizzazione del Paese. Il 6 aprile i palazzi dei Consigli
regionali degli Oblast' di Donec'k, Luhans'k e Charkiv furono occupati dagli
indipendentisti. L'indomani fu proclamata la nascita della Repubblica Popolare
di Doneck e successivamente vennero formati un Consiglio del Popolo e un
governo temporaneo[9].

Il 12 aprile la RPD estese il proprio controllo a Slavjansk, Mariupol',
Enakievo, Kramatorsk e altri centri minori, mentre si intensificarono gli
scontri armati tra l'esercito ucraino e la Milizia popolare di Donbass[10].
L'11 maggio si tennero i referendum per l'indipendenza della Repubblica
Popolare di Doneck e della Repubblica Popolare di Lugansk, che venne
proclamata il giorno successivo[6]. Le due Repubbliche il 24 maggio
sottoscrissero un accordo di unione nell'ambito della Federazione della Nuova
Russia, progetto che sarebbe stato accantonato un anno dopo[11].

Nel corso dell'estate i soldati ucraini ripresero il controllo di Slavjansk,
Mariupol' e Kramatorsk[12], mentre la RPD consolidò la propria posizione nella
capitale e conquistò lo sbocco al mare prendendo il controllo di Novoazvosk e
di molti centri dei rajon Novoazovskij, Starobeševskij e Ambrosievskij[13].

Con il protocollo di Minsk del 5 settembre 2014 e il successivo Minsk II del
12 febbraio 2015 furono previsti dei cessate il fuoco che, pur frequentemente
violati, ridussero l'intensità del conflitto, successivamente entrato in una
fase di stallo[14].

Nel febbraio 2015 il Consiglio del Popolo della RPD ha approvato un memorandum
che evidenzia la discendenza della Repubblica Popolare da una precedente
esperienza statale instaurata nella regione del Donbass, la Repubblica del
Donec-Krivoj Rog, proclamata dai bolscevichi nel 1918[15].

La Repubblica Popolare di Doneck è suddivisa amministrativamente in città di
livello repubblicano e rajon[16]. Sono attualmente sotto il controllo della
RPD 13 città e 5 rajon[2].

Secondo la Costituzione adottata il 14 maggio 2014, la Repubblica Popolare di
Doneck è uno stato unitario democratico, di diritto e sociale. Il potere
legislativo è affidato al Consiglio del Popolo, composto da 100 deputati,
mentre il potere esecutivo è affidato al Capo dello Stato, eletto dal popolo,
e al Consiglio dei Ministri, nominati dal Capo dello Stato. La Costituzione
riserva al Capo dello Stato la facoltà di guidare personalmente il Governo o
di nominare un Presidente del Consiglio dei Ministri[16].

Prima della proclamazione della Repubblica Popolare, il 1º marzo i
manifestanti avevano eletto _governatore del popolo_ Pavel Gubarev[17], mentre
in occasione dell'occupazione del palazzo dell'Amministrazione regionale del 6
aprile erano stati formati un Consiglio del Popolo ed un Governo temporaneo
presieduto da Denis Pušilin[18]. Il 16 maggio è stato formato il primo Governo
effettivo, guidato da Aleksandr Borodaj, sostituito dal 7 agosto da Aleksandr
Zacharčenko[19], che in occasione delle elezioni generali del 2 novembre 2014
è divenuto Capo dello Stato. Lo stesso giorno è stato eletto il Consiglio del
Popolo[20]. Successivamente, Zacharčenko muore il 31 agosto 2018 in un
attentato con un'autobomba a Donec'k[21].

La guerra tra Ucraina e insorti filorussi, che ha determinato prese di
posizione da parte di diversi Stati e organismi internazionali, ha coinvolto
direttamente sia la Federazione Russa sia paramilitari ucraini. Il partito di
estrema destra Pravyj Sektor, che il 23 aprile 2014 aveva annunciato la
formazione di 800 guerriglieri per intervenire nelle zone vicino al confine
russo[22], ha inviato molti volontari a combattere contro i filorussi[23].
All'interno del noto Battaglione Azov è stata segnalata la notevole presenza
di elementi ultranazionalisti, e in alcuni casi neonazisti, sia ucraini che
provenienti da altri Paesi[24][25][26].

Alcuni analisti hanno evidenziato che, malgrado gli insorti vengano spesso
definiti antifascisti[27][28], ed abbiano perciò ricevuto supporto
internazionale da associazioni e forze politiche di sinistra[29][30], la
leadership dei gruppi separatisti è politicamente vicina al filosofo
neofascista russo Aleksandr Dugin, sicché i militanti di estrema destra sono
coinvolti in entrambe le parti in conflitto[31].

La regione indipendentista di Doneck quale Repubblica popolare è riconosciuta
dall'Ossezia del Sud, anch'essa Stato privo di riconoscimento internazionale.
Il territorio è tuttora _de iure_ parte dell'Ucraina e sono in corso
trattative internazionali per il riconoscimento di una maggiore autonomia
della regione[32].

Altri progetti

