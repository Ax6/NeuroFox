**Enrico Comba** (Pinerolo, 26 agosto 1956) è un antropologo e storico delle
religioni italiano, professore associato di antropologia delle religioni
all'Università degli Studi di Torino.

Presso l'Università di Torino, ha svolto la sua formazione culturale sotto la
guida di Francesco Remotti, per l'antropologia, e di Giovanni Filoramo per la
Storia delle Religioni, due discipline, queste, ritenute incompatibili e che
invece Comba ha cercato di associare collaborando con i due accademici nel
_Laboratorio delle religioni_ del _Centro interculturale della città di
Torino_.[1] Egli inoltre riconosce l'importanza degli studi di Claude Lévi-
Strauss, l'antropologo-filosofo che nel Novecento ha ampliato l'orizzonte
dell'antropologia elevandola a studio delle strutture linguistiche e mentali
degli uomini nelle diverse società[2]. Tuttavia Comba dichiara ormai non più
proponibile lo strutturalismo di Lévi-Strauss come metodo d'indagine
antropologica[3]

Comba è persuaso che contrariamente agli studi che prospettavano come
inevitabile la scomparsa delle piccole religioni dei popoli nativi,
sopraffatte dalla modernità, il bisogno di mantenere le proprie differenze
culturali ha sviluppato per questo fine la pratica religiosa come strumento
espressivo privilegiato[4]

Enrico Comba ha dedicato i suoi studi all'analisi dei sistemi religiosi e in
particolare delle credenze mitologiche dei popoli nativi nordamericani che ha
fatto anche oggetto di ricerche effettuate sul campo negli Stati Uniti, in
Canada e in Siberia.[5] Nelle ritualità dei nativi Comba ha scoperto le
convinzioni che queste popolazioni hanno di uno scambio tra mondo umano e
mondo della natura tale che «la distinzione tra esseri umani ed esseri animali
tende a sparire»[6]

In particolare Comba si è occupato anche dell'esperienza sciamanica
individuandone una categoria antropologica e storico-religiosa fondata non
sull'estasi mistica ma piuttosto sulla concezione dello sciamano come
«"mediatore di conoscenza" in grado di percepire le cose che sono oltre
l'ordinario dalle quali gli derivano potere e autorità.»[7]

