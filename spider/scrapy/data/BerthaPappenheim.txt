**Bertha Pappenheim** (Vienna, 27 febbraio 1859 – Neu-Isenburg, 28 maggio
1936) è stata una scrittrice e giornalista austriaca. Fu inoltre promotrice
dell'associazionismo femminile in Germania già all'inizio del Novecento ed è
ritenuta un'antesignana del movimento femminista.

Più nota come _Anna O._ , fu la celebre paziente di Josef Breuer trattata
mediante ipnosi per diversi sintomi dell'isteria finché del caso non si
interessò Freud e da tale interesse derivò un importante stimolo per la
nascente psicoanalisi. Divenne quindi celebre per essere stata la prima
persona ad essere trattata per l'isteria con la tecnica della _talking cure_ e
l'uso del _lettino_ , che divenne poi il simbolo della stessa psicoanalisi, ma
non si può sapere cosa ne pensasse in quanto avrebbe distrutto tutti i
documenti riguardanti la sua infanzia e i suoi disturbi giovanili. Dora
Edinger[1], nella sua biografia, scrisse che dopo la guarigione " _Berta
Pappenheim non parlava mai di questo periodo della sua vita e si opponeva con
veemenza a ogni proposta di cura psicoanalitica per le persone di cui era
responsabile, con grande sorpresa di quanti lavoravano con lei._ ".

Bertha Pappenheim dedicò la propria vita al miglioramento della posizione
sociale ed economica delle donne e dei bambini ebrei in Germania ottenendo
sostegni nazionali ed internazionali per la causa delle donne ebree. Nacque
terza di quattro figli in una famiglia benestante, ebraica-ortodossa, si
confrontò molto precocemente coi privilegi riconosciuti al fratello più
giovane del quale fu acerrima rivale e arrivò a detestare la condizione che la
costringeva ad essere _solo una ragazza_[2], ritenendo che il suo intelletto
fosse soffocato dalle attese della famiglia e dalla tradizione che la
destinava al ruolo di moglie e madre. Perciò pretese di studiare e si laureò
in una università cattolica con ottimi risultati in francese, italiano ed
inglese, impegnandosi occasionalmente, già in quel tempo, in opere di
solidarietà preludio al suo successivo occuparsi delle donne delle classi più
trascurate in iniziative di giustizia sociale.

Poco dopo la morte del padre, alla cui assistenza si dovette dedicare per un
lungo periodo a causa della grave malattia, iniziò a manifestare sintomi
invalidanti, diagnosticati come isterici, in virtù dei quali divenne nota come
_Anna O_. Per parecchi anni, anche dopo la conclusione del trattamento di
Josef Breuer, soffrì di ricadute gravi che causarono occasionali ricoveri; ciò
fino al 1889 e al suo trasferimento a Francoforte dove, con l'aiuto di
benefattori, iniziò a coltivare assiduamente il suo interesse per la giustizia
sociale e nel 1890, con un libro scritto sotto lo pseudonimo di Paul Berthold
dal titolo “In the Second Hand Shop”, una raccolta di brevi narrazioni,
delineò la condizione dei bambini e dei poveri. Più tardi si lasciò attrarre
dai lavori di Helen Lange nella sfera culturale e politica del femminismo
tedesco e cercò di integrare tale nuova passione con le sue preoccupazioni per
giustizia sociale e la propria identità di donna ebrea.

In tale contesto si colloca un suo lavoro del 1899, “I diritti delle donne” e
la decisione di pubblicare in tedesco il testo di Mary Wollstonecraft “A
Vindication of the Rights of Women”. Dopo un periodo di volontariato in un
orfanotrofio di Francoforte, come cuoca, amministratrice della scuola materna
e infine direttrice, pubblica nel 1910 due testi sulle modeste occasioni
educative e l'indigenza delle ragazze ebree: “Il problema ebraico in Galizia"
e “Sullo stato della popolazione ebraica in Galizia". Nel 1902 fondò la
“Weiblichen Fürsorge” (Assistenza alla società delle donne), una lega
destinata all'inserimento degli orfani in nuove famiglie, all'istruzione delle
madri nella cura dei bambini e a fornire consigli e possibilità d'impiego
professionali per le donne. Come rappresentante di tale lega viaggiò in Medio
Oriente, Europa ed in Russia interessandosi alla prostituzione e alla tratta
della bianche e allora - raccogliendo il materiale poi divulgato nella più
nota tra le sue pubblicazioni, “Sisyphus Work” (Fatica di Sisifo) - avvertì
l'esigenza di una grande organizzazione dedita a iniziative sociali ed ai
problemi delle donne ebree, che fosse indipendente e rivale dalle paragonabili
istituzioni ebraiche istituite in funzione maschile.

Con altri attivisti, nel 1904 fondò il Jüdischer Frauenbund (lega delle donne
ebree), di cui rimase presidente per vent'anni, un sodalizio che tra l'altro,
conduceva la campagna contro la tratta delle bianche, particolarmente in
Europa Orientale, contribuendo all'incremento delle tutele legali per le
donne. Bertha Pappenheim definì “sisyphean" questa fase del suo lavoro, una
fatica di Sisifo, in quanto spesso i progressi nella consapevolezza delle
donne giudee sollevavano forti resistenze nelle stesse Comunità giudaiche che
negavano l'esistenza di simili problemi nella loro popolazione. Ella più
avanti dimostrò ironicamente come il nazismo usasse i suoi testi sulla tratta
delle bianche tra gli ebrei come propaganda antisemitica.

Il Frauenbund ebbe inoltre la funzione di stabilire l'uguaglianza tra le donne
e gli uomini in secolari questioni della Comunità: fu Bertha Pappenheim a
promuovere l'accesso delle donne all'ambito altamente selezionato della
Comunità ebraica tedesca. Un obiettivo del Frauenbund fu la formazione
finalizzata alla carriera, promossa quale percorso di indipendenza finanziaria
e di realizzazione personale per le donne, malgrado le difficoltà causate
dalle condizioni e dai ruoli tradizionali, quali il governo della casa, la
professione d'infermiera ed il lavoro sociale; in tale progetto Bertha
Pappenheim si accertava comunque che la cultura delle tradizioni ebraiche,
soprattutto riguardo al rispetto dei ruoli nella famiglia e delle ricorrenze,
restasse centrale nella formazione femminile.

Oltre alla compilazione e alla pubblicazione dei periodici del Frauenbund, nel
1910 tradusse in tedesco moderno le memorie di Glikl bas Judah Leib, sua
lontana parente. Nel 1913, pubblicò un gioco, “I momenti tragici„ e nel 1916
numerosi brevi racconti sulla condizione delle donne nell'ebraismo, sugli
effetti dell'anti-Semitismo e dell'assimilazionismo. Criticava con severità il
Sionismo nei suoi scritti, ritenendo che dividesse le famiglie e trascurasse
quanto riguardava le donne. Dopo avere lasciato la presidenza del Frauenbund,
durante un periodo di salute precaria, Bertha Pappenheim tradusse testi in
lingua ebraica come il Ma-àseh Buch ( _Il libro dei fatti_ , una collezione di
narrativa in lingua ebraica tradizionale), il Ze'enah u-Re'enah (traduzioni e
interpretazioni della Bibbia per le donne risalente al XVI secolo), il
Pentateuco e le Haftarot (Commenti per il sabato tratti dai Profeti). Negli
ultimi anni della sua vita si espresse patriotticamente contro l'emigrazione
degli ebrei dalla Germania, malgrado l'incombere delle leggi anti-ebraiche.

Morì il 28 maggio 1936, a Neu-Isenburg, poco dopo un interrogatorio della
Gestapo seguito ad un'accusa di antinazismo fattale da un conoscente. La sua
morte fu commemorata con un modesto funerale il cui necrologio si concludeva
così: _“Nel 1904, fondò il Jüdischer Frauenbund, la cui importanza ancora non
è stata compresa. Gli ebrei del mondo intero - uomini e donne - devono
ringraziarla per questo successo sociale. Ma si rifiutano. Che peccato!"_

Altri progetti

