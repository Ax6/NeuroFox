La **nitticora** ( _ **Nycticorax nycticorax**_ Linnaeus, 1758) è un uccello
appartenente alla famiglia degli Ardeidi.[2]

È un airone di medie dimensioni di colore bianco, caratterizzato da un collo
corto. Il dorso è grigio così come la testa. Le ali sono grigiastre, più
chiare rispetto al dorso. Spicca l'occhio di un color rosso molto acceso. Le
zampe sono relativamente corte, gialle ed il becco è nero. Le dimensioni da
adulto possono raggiungere da 58 fino a 65 cm di grandezza ed un peso compreso
tra 727 e 1014 g[ _senza fonte_ ]. Nello stadio giovanile il colore del corpo
è molto più uniforme, marrone ambrato e macchiettato di bianco. Inoltre
l'occhio è di color giallo-arancio. L'apertura alare supera solitamente il
metro.

Si tratta di una specie migratrice, gregaria. Nidifica in colonie molto
numerose, composte anche da centinaia di individui, e spesso condivide le
garzaie con altre specie di aironi, per lo più garzette. La femmina depone 3-5
uova, covate da entrambi i genitori per 26-27 giorni. I piccoli vengono
accuditi dai genitori per le prime due settimane, al termine delle quali sono
in grado di prendere il volo e nutrirsi autonomamente.

L'alimentazione è costituita da piccoli pesci, anfibi, vermi, larve di
insetti, girini, rettili e piccoli mammiferi. Caccia generalmente in acque
poco profonde afferrando la preda con il suo forte becco. In inglese è
chiamato "night heron" per l'abitudine a cacciare anche di notte evitando così
la competizione di altre specie di ardeidi.

È presente in quasi tutto il mondo tranne in Oceania. Frequenta zone paludose,
fiumi, torrenti e le rive di piccoli laghi.

Altri progetti

