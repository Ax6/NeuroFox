_**Nuovi Argomenti**_ è una rivista letteraria trimestrale fondata a Roma nel
1953 da Alberto Carocci e Alberto Moravia, cui ben presto si affianca Pier
Paolo Pasolini[1] e, dopo la morte di Pasolini e di Carocci, Attilio
Bertolucci ed Enzo Siciliano.[2]

Il periodico ha avuto cinque serie: la quinta è quella in corso.[2]

La prima serie, che va dal 1953 al 1965, fu bimestrale ed era stampata
dall'Istituto Grafico Tiberino di Roma; la seconda, edita da Nuovi Argomenti,
va dal 1966 al 1981 e vide cambiare la periodicità nel 1972 diventando
trimestrale per ritornare, nel 1976, nuovamente bimestrale. La terza serie,
uscita nel gennaio del 1982, diventa nuovamente trimestrale.[2] Il primo
numero della rivista, chiaramente di matrice marxista, apriva con alcuni
interessanti articoli: uno di Moravia intitolato _Inchiesta sull'arte e il
comunismo_ , uno del filosofo ungherese Lukács, _L'introduzione agli scritti
di estetica di Marx ed Engels_ , uno di Solmi, _Nota sul comunismo e la
pittura_ e uno su _Arte ecomunismo_ del critico teatrale Chiaromonte.[2]

"Nuovi Argomenti" utilizzava la formula dell'inchiesta o della presentazione
di un problema come le 9 domande sullo stalinismo, le 8 domande sullo stato-
guida, le 8 domande sulla critica letteraria in Italia,[3] le 8 domande
sull'erotismo in letteratura, le 7 domande sulla poesia, le 8 domande sul XX
Congresso del PCUS, le 10 domande su neocapitalismo e letteratura.[2] Accanto
ai temi-inchiesta vi erano poi dei numeri monografici, intitolati "Appunti",
che si interessavano di questioni di politica estera e internazionale, come
quelli dedicati agli USA, al colonialismo in Algeria, alle due Germanie, alla
Cina.

Verso la metà degli anni sessanta la rivista abbandona l'impostazione
propriamente ideologica e politica per assumere quella legata soprattutto ai
testi raccogliendo così quasi tutti i testi validi degli autori che hanno
iniziato il loro lavoro in questi anni.

Nel 1993 il direttore Enzo Siciliano e la redazione decidono di pubblicare
"per intero" il romanzo _Il branco_ di Andrea Carraro (con il provvisorio
titolo _La baracca_ )[2] che, a causa dell'argomento scabroso, non aveva
trovato un editore disposto a stamparlo. Fu un'iniziativa dello stesso
Siciliano che si poneva in aperta polemica verso l'editoria del tempo.

La terza serie, quella iniziata nel 1982, ha mantenuto la tradizionale
impostazione, cambiando, nel 1998, quando inizia ad essere pubblicata da
Arnoldo Mondadori Editore,[2] il formato, la grafica e l'impaginazione che
hanno reso la rivista di più agile lettura.

Dal 1994 al 1997 la rivista passa all'editore Giunti, per quella che sarà la
quarta serie. Questa serie consterà di 12 fascicoli.[2]

Nel 1998 torna in mano di Mondadori. Il primo numero della nuova serie è
_Terrore e terrorismo_ e vede l'arrivo come direttore di Arnaldo Colasanti,
insieme ai già presenti Furio Colombo, Dacia Maraini, Raffaele La Capria e
Enzo Siciliano (anche direttore responsabile).[2]

Nel 2003 la rivista festeggia i suoi 50 anni di attività, pubblicando il
numero 21, intitolato " _Abbiamo 50 anni – Prologo_ ", a cui seguiranno
_"Abbiamo 50 anni – Atto Primo", "Abbiamo 50 anni – Atto Secondo" e "Abbiamo
avuto 50 anni"_.[2] Nello stesso anno inizia la collaborazione con Alessandro
Piperno che firma una pubblicazione dal titolo _"Lettera aperta a Enzo
Siciliano sul caso Philip Roth"_. Le funzioni di segretario di redazione
vengono affidate a Mario Desiati, insieme a Carlo Carabba, Leonardo Colombati,
Helena Janeczeck e Roberto Saviano.[2]

Il 9 giugno 2006 muore Enzo Siciliano. Con un numero speciale, _"Officina
Siciliano"_ , la rivista gli rende omaggio. Tra gli scrittoti Alberto
Arbasino, Bernardo Bertolucci, Franco Buffoni, Arnaldo Colsanti, Franco
Cordelli, Alain Elkann, Miriam Mafai, Valerio Magrelli, Raffaele Manica, Dacia
Maraini, Vincenzo Pardini, Elisabetta Rasy, Giorgio van Straten.

Nel gennaio 2009 Carlo Carabba diventa coordinatore della redazione in cui
entrano Federica Manzon e Chiara Valerio.[2]

_Mostro da niente_ , _Nuovi Argomenti_ n. 81, in libreria da gennaio a marzo
2018, è diretto da: Arnaldo Colasanti, Furio Colombo, Raffaele La Capria,
Raffaele Manica, Dacia Maraini, Giorgio van Straten. Caporedattore: Marco
Cubeddu. Coordinamento redazionale: Elisa Casseri. Redazione del numero:
Francesca Ippoliti, Valeria Montebello, Angela Siciliano.

La sezione monografica è curata da Giulio Silvano e Matteo Trevisani, e
contiene contributi di: Dorothea Lasky, Elisa Casseri, Vanni Santoni, Ilaria
Gaspari, Lorenzo Pavolini e Chiara Valerio, Orazio Labbate, Raffaele Notaro,
Francesca Matteoni, Eleonora Marangoni, John Ciardi.

Il volume contiene inoltre le seguenti sezioni: _Diario_ , con contributo di
Pupi Avati; _Letture_ , con contributi di Vito di Battista, Fabrizio Coscia,
Federica Manzon; _Scritture_ , con contributi di Ezio Sinigaglia, Stefano
Trinchero; _Traduzioni_ , con contributo di Antonella Cilento; _Poesie_ (a
cura di Maria Borio), con contributi di Fiorenza Mormile, Hayden Carruth,
Alessandro Niero.

Altri progetti

