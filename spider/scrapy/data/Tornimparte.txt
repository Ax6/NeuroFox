**Tornimparte** è un comune italiano sparso di 3 123 abitanti[2] della
provincia dell'Aquila, in Abruzzo, ubicato nell'entroterra dell'appennino
centrale abruzzese, nel settore sud-occidentale della Conca Aquilana (a circa
15-20 km dal capoluogo abruzzese), la cui sede municipale si trova nella
frazione di _Villagrande_. Fa parte della comunità montana Amiternina.

Il territorio del comune è suddiviso in una parte pedemontana ondulata e
abitata ad una quota altimetrica media di 830 m s.l.m. (quota minima 713 m
s.l.m e massima di 890 m s.l.m.), contornata a sud-ovest, ovest e nord-ovest
dalle creste di _M. Ruella_ (1540 m), _M. La Piaggia_ (1637 m) e _M. La Serra_
(1599 m) e aperta a nord verso il resto della Conca Aquilana (Scoppito e
Sassa), ed una parte montana in quota lungo le pendici e i contrafforti del
gruppo montuoso carsico di Monte San Rocco-Monte Cava (2000 m) che rappresenta
l'elevazione più alta del comune, nonché lo spartiacque con il territorio
laziale dell'alto Cicolano (Borgorose, Pescorocchiano, Fiamignano) con cui è
collegato tramite la SP1 Amiternina[3].

La parte pedemontana è solcata dal corso del _Torrente Raio_ e dai suoi
numerosi ruscelli-affluenti che raccolgono insieme l'acqua di scolo delle
montagne del comune; tale corso d'acqua a carattere tipicamente stagionale si
immette poi come affluente destro nell'Aterno nel territorio del comune di
L'Aquila; su ciascun colle delimitato da piccole vallate solcate dai ruscelli
affluenti sono poste gran parte delle 22 frazioni del comune.

La parte montana assume un buon interesse naturalistico con una buona
biodiversità per via di vaste distese forestali di faggio e castagno
intervallate da zone di pascolo ed una fauna tipica delle montagne
dell'Appennino[4]; a circa 20 km è posta la zona di Campo Felice nei vicini
territori dei comuni di Lucoli e Rocca di Cambio risalendo dalla medesima
uscita autostradale della A24 ( _Tornimparte_ \- _Campo Felice_ ) la strada
statale 696 del Parco Regionale Sirente-Velino[5].

Grazie alla particolare conformazione geologica del territorio pedemontano
(prevalentemente roccia tufacea nei luoghi arroccati anziché terreno
incoerente alluvionale) il comune, pur rientrando nella lista dei comuni del
cratere sismico, ha resistito molto più di altri al rovinoso sisma del 6
aprile 2009 nonostante la vicinanza di appena 6-9 km linea d'aria
dall'epicentro[6][7].

Il clima del territorio è quello tipico delle zone più interne appenniniche
caratterizzato da accentuata continentalità con influssi orografici sulle
correnti umide occidentali. D'inverno il clima è tendenzialmente rigido con
precipitazioni nevose dalle quote di media montagna (1400–1 500 m s.l.m.)
mentre nel fondovalle abitato le nevicate, rispetto agli anni sessanta-anni
settanta, sono progressivamente diminuite sia in frequenza che in accumulo in
linea coi mutamenti climatici che hanno coinvolto l'intero arco appenninico e
l'Italia peninsulare. La stagione più piovosa risulta essere quella autunnale,
seguita da quella primaverile e invernale. D'estate, prevalentemente secca,
l'altitudine localmente può mitigare le ondate di calore grazie anche a bassi
valori di umidità relativa.

Antico territorio Sabino di cui si ha memoria sin dai primi secoli a.C.,
passato sotto la dominazione Romana e Longobarda (gastaldato di _Forcona_ nel
ducato di Spoleto), feudo nell'Alto Medioevo del Sacro Romano Impero, in mano
agli Angioini fino al Seicento, ai Barberini nel Settecento e infine al Regno
Borbonico delle due Sicilie fino all'annessione al Regno d'Italia dopo l'Unità
d'Italia, la sua storia segue dunque a larghe linee e a livello locale le
vicende dell'Italia centro-meridionale, nelle varie epoche storiche.

Durante il Regno di Sicilia e il Regno di Napoli, ovvero dal XIII al XIX
secolo, il territorio del comune era compreso nell'Abruzzo Ulteriore
(contrapposto all'Abruzzo Citra) dopo la suddivisione del Giustizierato
d'Abruzzo, mentre nell'XIX secolo fu compreso nell'Abruzzo Ultra II (Distretto
di Aquila). Il nome _Tornimparte_ deriva molto probabilmente dal latino
_Turres in Partibus_ che significa "Fortezze dislocate in varie parti",
sebbene varie dispute si siano alternate al riguardo[3].

Nell'Ottocento, dopo il 1806 (età napoleonica), il comune fu unito con quello
limitrofo di Rocca Santo Stefano formando un unico territorio che fu a sua
volta suddiviso in cosiddetti terzi: il _Terzo Villagrande_ , il _Terzo San
Vito_ e il _Terzo San Nicola_ , il _Terzo Rocca Santo Stefano_ cui corrispose
nella fascia pedemontana un medesimo raggruppamento di frazioni intorno al
rispettivo centro principale ed una medesima suddivisione del territorio
montano in quota destinato a pascolo ( _Montagna della Villa_ (Monte San
Rocco-Vaccamorta), _Ruella_ (Monte e Valle di Ruella), _Castiglione_ (Forca e
Piana di Castiglione), _Montagna della Rocca_ (Monte La Serra)). Come molte
altre aree e comuni dell'Appennino fu interessato dal fenomeno del
brigantaggio[8]. Assieme agli altri centri limitrofi ha contribuito alla
fondazione della Città di L'Aquila nel Duecento[9], di cui è rimasta traccia
nella Chiesa di San Vito alla Rivera.

Il comune offre possibilità di escursionismo a piedi, a cavallo e mountain
bike, sci escursionismo e scialpinismo sulle montagne del territorio e nei
luoghi sopraesposti. Il comune possiede due rifugi in area montana
parzialmente manutenuti: uno in località _Cerasuolo_ (1470 m s.l.m.) alle
falde sud-orientali di Monte San Rocco, l'altro in località _Ferrarecce_ (1840
m s.l.m.) sul versante nord-orientale di Monte Cava. Anche il fondovalle offre
possibilità di escursionismo a piedi, in mountain bike e a cavallo (un anello
di circa 27 km, parzialmente manutenuto, percorre tutta la parte pedemontana
del comune toccando quasi tutte le frazioni) grazie anche alla presenza di
alcuni agriturismi e bed and breakfast[23].

Abitanti censiti[24]  

Grazie alla vicinanza con la città di L'Aquila nei decenni passati il comune
ha resistito molto più di altri comuni dell'Appennino allo spopolamento in
favore dell'urbanizzazione nei grandi centri urbani del Centro-Italia, con la
popolazione che è stabile intorno alle 3000 unità sin dall'inizio degli anni
settanta.

Il dialetto tornimpartese è il dialetto aquilano, appartenente al gruppo dei
dialetti sabini, parlato in tutta l'area dell'Aquilano-Cicolano-Reatino con
varie possibili sfumature a livello locale[25] (es. _A cchi se còce j'ovu, e a
cchi la callina_ , A chi si cuoce l'uovo, a chi la gallina (sinonimo di
ingiustizia sociale), proverbio aquilano - _A ognuno l'arte sè (e la pecora
ajliu jupe)_ , Ad ognuno la propria arte (e la pecora al lupo) (sinonimo di
divisione del lavoro)[26]).

Barano, Capo La Villa, Case Tirante, Castiglione, Colle Farelli, Colle Farnio,
Colle Fiascone, Colle Marino, Colle Massimo, Colle Perdonesco, Colle Santa
Maria, Colle San Vito, Forcelle, Molino Salomone, Palombaia, Piagge, Pianelle,
Piedi La Costa, Piedi la Villa, Rocca Santo Stefano, San Nicola, Viaro,
Villagrande (sede comunale).

_Terzo Villagrande_ (Villagrande, Capo La Villa, Case Tirante, Piedi la Villa,
Piagge), _Terzo San Vito_ (Pianelle, Colle San Vito, Colle Santa Maria,
Barano, Viaro), _Terzo San Nicola_ (San Nicola, Piedi la Costa, Colle Massimo,
Colle Perdonesco, Molino Salomone), _Terzo Rocca Santo Stefano_ (Rocca Santo
Stefano, Forcelle, Collemarino, Colle Farnio, Colle Farelli).

Attualmente la vicinanza con L'Aquila permette ai _Tornimpartesi_ di vivere
prevalentemente di terziario con rilevante occupazione anche nel polo
industriale aquilano (farmaceutica ed elettronica) e in settori tipici quali
l'edilizia con una forte e progressiva trasformazione socio-occupazionale-
culturale a partire dai decenni passati.

In passato infatti, come in altre zone rurali dell'Appennino, l'emigrazione
stagionale e stanziale era diffusa nella maggior parte delle famiglie,
prevalentemente di stampo matriarcale, ed i mestieri tipici fino agli inizi
degli anni settanta del XX secolo, cioè prima dell'avvento
dell'industrializzazione, del terziario e la realizzazione delle importanti
vie di comunicazioni autostradali abruzzesi (A24 e A25), erano quelli
radicalmente diversi di contadino, agricoltore, pastore, allevatore, boscaiolo
e carbonaio spesso quasi unicamente a scopo di sussistenza.

Una forte apertura si è avuta proprio con l'autostrada A24 stessa negli anni
settanta a partire dal relativo casello autostradale, voluto dalle passate
amministrazioni (la costruzione dellʾintera arteria ebbe inizio il 2 ottobre
1965 con una cerimonia tenutasi proprio a Villagrande di Tornimparte alla
presenza dell'allora ministro Mancini[27]). Posta nelle vicinanze di
importanti rotte turistiche montane abruzzesi (Velino-Sirente e Gran Sasso
d'Italia), il territorio può vantare caratteristiche tipiche di centri di
bassa e media montagna dell'Appennino con la quiete, la riservatezza e
l'integrità di luoghi non immediatamente toccati dal turismo di massa.

È raggiungibile da Roma (90 km) e da Teramo (80 km) grazie all'omonima uscita
autostradale "Tornimparte-Campo Felice" dell'A24 Roma-Teramo (valico di _Monte
San Rocco_ , 1100 m s.l.m., punto più elevato della Roma-Teramo) e da Rieti-
Antrodoco o L'Aquila tramite la statale SS17 e la SP1 "Amiternina".
Dall'Aquila è attivo nei giorni feriali un servizio di trasporto pubblico
locale bidirezionale tramite corriere ARPA[33].

A breve distanza dal confine comunale passa la ferrovia Terni-Rieti-L'Aquila-
Sulmona; il territorio è servito dalla stazione di Sassa-Tornimparte, che si
trova poco fuori Sassa, nel territorio comunale dell'Aquila, a circa 10
chilometri dalla sede comunale di Villagrande.

Il territorio di Tornimparte è noto nell'Aquilano, assieme ad altri comuni
abruzzesi e dell'Appennino, per la produzione fino agli anni '70 del XX secolo
del carbone vegetale attraverso le carbonaie (in dialetto locale _Ju catozzu_
) grazie alla presenza di folti boschi di faggio[34].

Altra importante tradizione locale è quella de _Ju calenne_ , antico rito
pagano che consisteva nel taglio del tronco di un albero poi eretto in
primavera in varie piazze delle frazioni il 1º maggio come buon auspicio per i
futuri raccolti dei contadini[35].

Oltre alle feste patronali[36] nelle varie frazioni il comune, a mezzo di
Associazioni Locali di promozione del territorio, organizza annualmente:

Vedi Cucina aquilana.

Tornimparte dispone di una squadra di calcio (ASD _Tornimparte 2002,
campionato di Promozione Abruzzese_ ) e di una squadra di basket (
_Tornimparte Basket_ ) impegnate nei rispettivi campionati provinciali e
regionali di categoria. Sono presenti anche una squadra di rugby ( _Amiternum
Aq Rugby_ ) che però per alcuni motivi logistici si allena e gioca sempre
fuori sede, un paio di sci club[43][44], un paio di Associazioni Sportive di
MTB dedite alla promozione del territorio attraverso cicloscampagnate sui
percorsi montani più interessanti del territorio e limitrofi[45][46] ed una di
moto enduro[47].

Altri progetti

