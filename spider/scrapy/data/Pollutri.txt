**Pollutri** ( _Pillùtre o Pillìtre_ in abruzzese) è un comune italiano di 2
151 abitanti[2] della provincia di Chieti in Abruzzo.

La nascita di Pollutri viene fatta risalire intorno al 500 d.C. anche se è
probabile che nella zona vi fossero già alcuni insediamenti. Nel 1061 si ha
notizia di un Monastero di San Giovanni di Pollutro a cui il Conte di
Borrello, Borrello del fu Odorisio, dona la Chiesa dei SS. Martiri Valentino e
Damiano con la fara annessa, situate entrambe nel territorio del Castello di
Borrello all'inizio della Valle del fiume Sangro[3]. Altre notizie risalgono
al XV secolo, tuttavia reperti archeologici attestano l'abitazione del
territorio già in epoca pre-romana. In seguito fu feudo dei Caldora, poi dei
Di Capua e dei D'Avalos.[4]

Il borgo di San Salvatore è sito nella parte più alta dell'abitato ed è il
fulcro del borgo fortificato del paese. L'insediamento è raffigurato da Giovan
Battista Pacichelli come un luogo pianeggiante circondato da mura. Due porte
erano site verso la chiesa di San Rocco, la cosiddetta Porta da Piedi ed
un'altra verso la chiesa della Madonna del Piano, la cosiddetta Porta da Capo.
Finora non è stato possibile trovare traccia di mura urbane per via delle
costruzioni addossate alla cerchia urbana a Nord. Tuttavia il borgo è
costituito da passaggi, sotto-portici, scalinate, vicoli ciechi che possono
essere delle soluzioni viari anziché, piuttosto, delle uscite di servizio. Le
facciate delle case sono state ammodernate per tutto il XVII-XIX secolo,
tuttavia, negli interni di cantine, fondachi e dei sotterranei si trovano dei
materiali tra cui arenaria, ciottoli di fiume e laterizi e tecniche
costruttive simili a quelle del centro storico di Monteodorisio. Presso
Palazzo Mucci è stato demolito un palazzo di cui, le pareti superstiti
mostrano dei resti di muri antichi, delle nicchie alla cappuccina e due
archetti a sesto acuto in mattoni.[5]

È sita in piazza della chiesa. Risulta costruita prima del 1324-25 con
trasformazioni nei secoli XVIII-XIX. Anticamente la chiesa aveva una pianta
rettangolare ad aula unica. Nel 1703 l'abate Pacichelli illustra la chiesa
dotata di una torre campanaria cuspidata. La facciata attuale è in stile
neoromanico. I muri sono realizzati in laterizi. In origine aveva l'ingresso
era sul lato destro dell'edificio, in effetti, la facciata è stata
rimaneggiata nel XX secolo. Il rivestimento è del 1972 con la struttura
portante realizzata in travetti. L'interno, a tre navate separate da colonne
con volta a botte e cappelle laterali, di cui la cappella centrale sinistra
dedicata a San Nicola di Bari, patrono di Pollutri conserva all'interno una
statua lignea del santo posta sopra l'altare sopra cui vi è un affresco del
1926 del pittore molisano A. Trivisonno. La chiesa ha una struttura ad "L".
Gli stucchi all'interno sono stati realizzati durante la prima metà del XIX
secolo di cui sopravvivono alcune tracce delle dorature originali, in quanto
in restauri recenti sono stati ridipinti.[6]

L'annesso monastero di San Barbato fu fondato nel 1015 da Rainiero insieme
alla moglie Engeltruda che dotarono il monastero di un patrimonio fondiario
sito nei territori di Pollutri e del paese oggi scomparso di Ilice. Dopo il
documento di fondazione ve ne è un altro risalente al 1040 di Rainardo, figlio
dei fondatori, che dona il monastero di San Barbato ai monaci del monastero di
San Salvatore a Maiella presso Rapino. Al 1097 circa risale il Capitolare,
cioè il registro dei beni del monastero, fatto redigere dall'abate
Benedetto[7]. Successivamente per diverbi sorti tra l'abate del monastero di
san Salvatore ed il vescovo di Chieti il quale raccoglieva i diritti sulle
decime di San Barbato, nel 1344 il vescovo pose il monastero sotto la
protezione della Santa Sede. Nel XVI secolo fu subordinato a commenda fino al
1788 quando i suoi terreni furono reintegrati al Regio Demanio. Attualmente il
sito del monastero indicato dalla tradizione è stato distrutto dall'espansione
edilizia ma, recentemente, poco più a valle è stata ritrovata la fontana di
San Barbato ricoperta da uno smottamento. Nelle vicinanze, presso la località
Civita sono visibili i resti della Chiesa di Santa Lucia, possedimento del
monastero di San Barbato dalla fondazione del monastero stesso. Nelle
vicinanze sono stati trovati dei frammenti votivi fittili risalenti al III-I
secolo a.C.[8]

La Riserva naturale guidata Bosco di Don Venanzio è un'area naturale protetta
dell'Abruzzo, istituita nel 1999. Comprende un'area di circa 78 ettari,
situata tra i comuni di Vasto e Pollutri in provincia di Chieti, a 5 km dal
Mar Adriatico; è uno degli ultimi boschi planiziari della costa adriatica. Si
sviluppa su una serie di terrazze fluviali, che si affacciano sul fiume
Sinello. Ai margini del bosco vi è un'antica ed elegante casa di campagna,
risalente all'inizio del Novecento, edificata sui ruderi dell'antica casina di
caccia dei marchesi D'Avalos della vicina Vasto, che oggi ospita il centro
visite della riserva.

Abitanti censiti[9]  

Tra i prodotti gastronomici pollutresi si ricordano gli 'ndroccioloni, una
tipica pasta fatta in casa, la Ventricina del Vastese, un particolare salume
realizzato con carni di maiale, la porchetta e gli arrosticini.

Tra i dolci spiccano i tarallucci al vino ed i bocconotti.

Tra i vini sono da citare il Montepulciano d'Abruzzo, la grappa "Caroso", il
Pecorino igt Don Venanzio di Pollutri, uno spumante extra-dry ed un ottimo
spumante rosè prodotti da una Società Cooperativa agricola San Nicola, nella
quale conferiscono le proprie uve oltre 500 soci, garantendo una produzione
media di 170.000 quintali di uva e 130.000 ettolitri di vino l'anno.

Tra le attività economiche più tradizionali, diffuse e rinomate vi sono quelle
artigianali, come l'arte del ricamo, del merletto e del tombolo.[10]

Altri progetti

