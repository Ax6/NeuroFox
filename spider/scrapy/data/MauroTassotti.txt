**Mauro Tassotti** (Roma, 19 gennaio 1960) è un allenatore di calcio ed ex
calciatore italiano, di ruolo difensore, vice allenatore di Andrij Ševčenko
sulla panchina della Nazionale ucraina. Nel 1994 è stato vicecampione del
mondo al Mondiale statunitense.

Da calciatore, insieme a Franco Baresi, Paolo Maldini e Alessandro Costacurta
ha formato la difesa del Milan tra la fine degli anni ottanta e la metà degli
anni novanta. Ha giocato nella squadra rossonera per 17 anni, dal 1980 al
1997, rimanendovi poi con ruoli di allenatore e dirigente fino al 2016; i 36
anni consecutivi da tesserato del Milan costituiscono un record assoluto nella
storia della società.[3]

Nei primi anni di professionismo ebbe la fama di giocatore duro e
irritabile.[4] Giunto al Milan come marcatore puro senza particolari qualità
tecniche, fondamentale per la sua crescita calcistica fu l'insegnamento
dell'allora coach rossonero Nils Liedholm: grazie agli allenamenti impostigli
dallo svedese, Tassotti affinò le proprie doti, al punto da essere paragonato
a Djalma Santos, il due volte campione del mondo brasiliano noto per le sue
giocate di classe.[4] Pur rimanendo un forte difensore, nel Milan di Arrigo
Sacchi, schierato a zona, si fece valere sulla fascia destra anche in fase di
supporto dell'attacco.[5] I progressi compiuti nella seconda parte della
carriera gli valsero nel 1992 il debutto in Nazionale all'età di 32 anni,[4]
nonché la partecipazione al Mondiale 1994 con l'Italia.

Esordì nella Lazio il 5 novembre 1978 a diciotto anni contro l'Ascoli. Nel suo
primo campionato in massima serie disputò 14 partite e divenne titolare l'anno
successivo.

Il 1º luglio 1980 passato al Milan in Serie B,[6] fu subito schierato titolare
della squadra, della quale seguì le alterne fortune dei primi anni ottanta.
Nel derby di andata della stagione 1981-1982, un suo intervento in gioco
pericoloso su Oriali costò al giocatore nerrazzurro diversi punti di sutura al
volto. L'episodio ebbe grande risalto e segnò negativamente la prima parte
della carriera di Tassotti.[4]

Con l'arrivo di Arrigo Sacchi, la squadra proseguì con la collaudata difesa a
zona già impostata da Nils Liedholm schierando Paolo Maldini a sinistra,
Franco Baresi \- affiancato prima da Filippo Galli e quindi da Alessandro
Costacurta al centro - e Tassotti nel ruolo di terzino destro nonché
vicecapitano.

Il primo successo per Tassotti fu lo scudetto del 1988, seguito da due Coppe
dei Campioni, quindi i tre titoli consecutivi fra il 1992 e il 1994 e la
conquista della Champions League nel 1994, alzata da capitano per l'assenza in
finale dello squalificato Franco Baresi.[7]

Si ritirò dall'attività di calciatore all'età di 37 anni, nel 1997, giocando
la sua ultima partita di campionato il 1º giugno a San Siro contro il
Cagliari, nell'inedito ruolo di centrocampista centrale[8].

In totale Tassotti ha giocato 404 partite in Serie A e 65 in Serie B, 428
partite con la maglia del Milan in campionato. In diciassette stagioni
complessive con la maglia rossonera, Tassotti ha segnato 10 gol: 8 in
campionato, uno in Coppa Italia e uno in Coppa dei Campioni (questo il suo
ultimo gol, segnato il 30 settembre 1992 in trasferta contro l'Olimpia
Lubiana).

La convocazione in Nazionale maggiore, dopo varie presenze nella compagine
Under-21 e Olimpica, giunge il 14 ottobre 1992, a 32 anni, contro la Svizzera:
Tassotti è all'epoca il più vecchio esordiente nella storia della
Nazionale[9], record poi battuto nel 2014 da Emiliano Moretti. Sempre contro
gli elvetici, il 3 giugno 1994, Sacchi schiera l'intera difesa che era stata
quella del suo Milan, così come il 18 giugno successivo ai Mondiali
statunitensi. L'avventura mondiale di Tassotti, così come la sua carriera in
Nazionale (7 presenze in totale), si chiude ai quarti di finale dopo la
vittoria dell'Italia per 2-1 contro la Spagna; a seguito di una gomitata a
Luis Enrique in piena area di rigore nei minuti di recupero della partita, non
vista dall'arbitro ma rilevata dalla prova TV, gli viene per questo motivo
inflitta una squalifica di otto turni.[10][11][12].

Inizia la carriera di allenatore nel settore giovanile del Milan: dal 1997 al
2001 è il tecnico della Primavera, con la quale vince due volte il Torneo di
Viareggio. Il 14 marzo 2001 subentra ad Alberto Zaccheroni alla guida della
prima squadra, fino al termine della stagione, in coppia con Cesare Maldini,
facente figura di direttore tecnico.[13] Dal 5 novembre è il vice di Carlo
Ancelotti per otto stagioni. In quegli anni il Milan vince due Champions
League, due Supercoppe UEFA, un Mondiale per club, un campionato, una Coppa
Italia e una Supercoppa italiana.

Copre la stessa carica nella stagione 2009-2010 al fianco dell'allenatore
brasiliano Leonardo.[14] Dopo l'addio di quest'ultimo alla panchina, diventa
unico responsabile tecnico della prima squadra per le amichevoli di fine
stagione in una _tournée_ negli USA e in Canada.[15]

La stagione seguente è ancora viceallenatore del Milan con il nuovo tecnico
Massimiliano Allegri, vincendo lo scudetto.[16] Rimane assistente di Allegri
fino all'esonero di quest'ultimo, il 13 gennaio 2014, dopo la sconfitta con il
Sassuolo; conseguentemente gli viene affidata temporaneamente la guida della
squadra.[17] Il 15 gennaio guida il Milan negli ottavi di finale di Coppa
Italia contro lo Spezia, vincendo la partita per 3-1.[18] Dal giorno seguente,
con l'arrivo di Clarence Seedorf, torna a ricoprire il ruolo di
viceallenatore, in cui è stato riconfermato anche a seguito dell'arrivo di
Filippo Inzaghi alla guida della squadra. Il 16 giugno 2015, con la nomina di
Siniša Mihajlović, non è più il viceallenatore del Milan.[19]

Dal 3 luglio seguente ricopre un ruolo da osservatore, in particolare seguendo
da vicino lo sviluppo dei giovani rossoneri che andranno a giocare in
prestito.[20][21] Il 12 luglio 2016 rescinde consensualmente il contratto in
scadenza nel 2017 lasciando così il Milan dopo 36 anni [22] per seguire come
allenatore in seconda l'ex milanista Andriy Shevchenko sulla panchina della
Nazionale ucraina.[23]

Sua moglie Antonella Peraboni, sposata nel maggio 1986, è morta il 13 febbraio
1997 per un tumore all'età di 32 anni. L'allenatore ha da lei due figli,
Niccolò e Lucrezia.[24]

Altri progetti

