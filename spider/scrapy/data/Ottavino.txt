L' **ottavino** , chiamato anche **flauto piccolo** o **piccolino** , è la più
piccola taglia del flauto traverso. Viene realizzato in metallo o in legno
duro (ebano o in grenadilla).

Storicamente abbiamo tracce dell'uso di flauti traversi all'ottava in alcune
opere di Jean Philippe Rameau nella prima metà del Settecento, ma lo strumento
inizia a diffondersi, e quindi ad avere un posto stabile in orchestra, solo
all'inizio dell'800. Durante il periodo Barocco l'indicazione "flautino" o
anche "flauto piccolo" indicava solitamente un flauto dolce di piccola taglia
(soprano o sopranino), e in particolare è questo il caso dei concerti che
Antonio Vivaldi scrisse per _flautino_.[1]  
Fino a tutto l'800 l'ottavino mantenne la costruzione del flauti precedenti, e
solo alla fine del secolo si iniziò a costruirlo con la meccanica Boehm, che
comunque diventerà lo standard solo durante il '900. Gli ottavini attuali,
sebbene siano generalmente costruiti col sistema Boehm, hanno mantenuto alcune
caratteristiche del flauto precedente la riforma di Boehm, come la conicità
del corpo (il flauto Boehm è cilindrico) e la mancanza delle chiavi per Do# e
Do bassi (non presenti sul flauto barocco, come anche nei flauti successivi
più comuni; nell'ottavino sarebbero state comunque di scarsa utilità), e la
costruzione generalmente in legno anziché di metallo.

Le sue dimensioni sono pari alla metà di un flauto traverso. La sua estensione
comprende il Re4 come nota più grave (gli ottavini sono privi di trombino) e
si estende per tre ottave. Controversa è la sua appartenenza agli strumenti
traspositori, in quanto pur essendo uno strumento in do (quindi non
traspositore) l'effetto è all'ottava superiore rispetto alla parte scritta.
L'ottavino possiede l'ottava più alta in assoluto fra tutti gli strumenti
musicali.

È lo strumento più agile e acuto dell'orchestra. Viene generalmente suonato da
un flautista, come strumento principale o come secondo strumento (alternato al
flauto). Questa soluzione richiede un particolare allenamento al flautista per
adattarsi rapidamente allo strumento in quanto il foro della testata
dell'ottavino è più piccolo rispetto a quella del flauto e le chiavi sono
molto più piccole e ravvicinate.

L'ottavino è uno strumento difficile dal punto di vista dell'emissione del
suono e dell'intonazione e richiede quindi molta perizia e allenamento da
parte dell'esecutore. Il carattere dello strumento è estremamente brillante e
si presta bene all'esecuzione di passaggi virtuosistici, meno alle melodie
cantabili. La sonorità è esile nel registro medio-grave, mentre acquista forza
e chiarezza salendo: la terza ottava è potente e penetrante al punto da
"bucare" qualsiasi sonorità orchestrale.

Il suo timbro non possiede la dolcezza del flauto, ma ne conserva il carattere
brillante e penetrante. Tra i più celebri esempi in cui l'ottavino emerge in
tutta la sua personalità ricordiamo lo _Scherzo_ dall'Ouverture dell'
_Italiana in Algeri_ di Gioachino Rossini, l'ultimo movimento della Sinfonia
n. 9 in re minore di Ludwig Van Beethoven, la _Danza cinese_ dal balletto _Lo
schiaccianoci_ di Pëtr Il'ič Čajkovskij e nell'ambito della musica leggera in
_È festa_ della Premiata Forneria Marconi, suonato da Mauro Pagani e contenuto
nell'album _Storia di un minuto_.

Nel 2014 è nato un festival interamente dedicato all'ottavino[2],
l'International Piccolo Festival, che si svolge annualmente nel mese di luglio
a Grado (GO).

Altri progetti

