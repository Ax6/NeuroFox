**Pianiga** è un comune italiano di 12 342 abitanti[1] della città
metropolitana di Venezia in Veneto.

Il territorio di Pianiga è inserito nel graticolato romano. Oltre al capoluogo
(3.000 abitanti), comprende le frazioni di Cazzago (4.300 ab.), Mellaredo
(2.627 ab.) e Rivale (1.185[3] ab.).

Pur essendo probabile la frequentazione del territorio in epoca preistorica, i
primi insediamenti stabili nell'odierna Pianiga dovrebbero collocarsi al tempo
dei Romani, che assoggettarono il territorio tra il III e il II secolo a.C.
Sono ancora evidentissimi i segni della centuriazione (il cosiddetto
graticolato romano) e lo stesso toponimo dovrebbe derivare da quello di un
proprietario terriero, tale _Pellius_ o _Oppilius_

Pianiga comincia a comparire nei documenti a partire dall'alto medioevo,
quando divenne possedimento di enti ecclesiastici. Nella zona si estendevano
fondi dell'abbazia di Sant'Ilario di Gambarare, del monastero di San Cipriano
di Murano e dei monasteri padovani di Santo Stefano, della Misericordia e di
Santa Maria Mater Domini. Ebbe numerosi terreni anche la chiesa di San
Martino, attuale parrocchiale, di cui si hanno notizie a partire dalla metà
del XII secolo.

Dal punto di vista politico, Pianiga faceva parte del comune di Padova. Ne
seguì le sorti quando, nel 1405, passò nell'orbita della Repubblica di Venezia
che la inquadrò nel vicariato di Mirano, a sua volta parte del territorio
Padovano. A partire dal Cinquecento si ebbe un'evoluzione dell'economia, con
il miglioramento delle tecniche di coltivazione, l'introduzione di nuove
produzioni (come la tessitura della lana e la bachicoltura) e la realizzazione
di opere di bonifica. Questi eventi destarono l'interesse degli aristocratici
veneziani e padovani, che sostituirono gradualmente gli enti ecclesiastici
nella proprietà terriera.

Con la caduta della Repubblica di Venezia, fu coinvolta nei turbolenti eventi
che videro l'avvicendarsi dei domini francese e austriaco. Nel 1806, in epoca
napoleonica, furono istituiti gli odierni comuni, ma i confini di Pianiga
variarono molto negli anni e furono definitivamente sistemati solo dagli
Austriaci (quando venne staccata Ballò e aggiunta Mellaredo). Nel 1853 passò
dalla provincia di Padova a quella di provincia di Venezia[4].

Il comune aggrega i territori di competenza di quattro storiche parrocchie
della diocesi di Padova: Cazzago, Mellaredo, Pianiga, Rivale. I monumenti
principali di queste comunità sono le chiese.

La chiesa di Pianiga, dedicata a San Martino di Tours, è uno degli edifici
religiosi più antichi di questa zona della città metropolitana di Venezia,
risalente al XIII secolo, esempio di architettura romanica con ravvisabili
influssi gotici.

Anche la parrocchia di Cazzago è consacrata a San Martino. L'edificio è stato
ristrutturato nel 2007 a cura degli architetti Cattaruzza e Millosevich.
Presso la parrocchia è conservato il quadro _Madonna con Bambino tra gli
ulivi_ [7] del pittore Luigi Martignon.

A Mellaredo sorge la chiesa parrocchiale di San Giovanni Battista. Essa fu
riedificata dalle monache del convento di Santa Maria Misericordia di Padova
nel 1713. Dopo che Napoleone soppresse il monastero le proprietà (compresa la
chiesa) diventò statale e per questo motivo il campanile fu costruito tra il
1869-1871) dal nuovo Regno d'Italia. L'attuale chiesa fu ristrutturata negli
anni cinquanta del Novecento[8].

La chiesa è dedicata a San Nicola.

Abitanti censiti[9]  

Il Team Durango è stata una squadra italiana con sede a Mellaredo. Ha
partecipato ad alcune edizioni della 24 ore di Le Mans, Campionato mondiale
sportprototipi, GP2 Series, GP2 Asia Series, Formula 3000, Formula Renault e
Auto GP.

L'A.S.D Gelsi è una squadra di calcio militante in Prima Categoria. La squadra
ha diverse sedi sparse per il comune di Pianiga, una a Mellaredo, una a
Pianiga e un campo a Rivale. I colori sociali sono il "giallo" ed il "blu"

Altri progetti

