Il termine **Stati Uniti continentali** si riferisce generalmente al blocco di
stati degli Stati Uniti d'America compresi tra il confine con il Canada a nord
e quello con il Messico a sud.

Gli stati compresi in questo blocco sono 48, più il Distretto di Columbia che
ne fa ovviamente parte pur non essendo un vero e proprio Stato. Alcune
interpretazioni più estensive vorrebbero includervi anche l'Alaska in quanto
si tratta di uno Stato che appartiene comunque al territorio continentale pur
essendo staccato da tutti gli altri. Ne sono invece esclusi le Hawaii e
qualsiasi altro possedimento o territorio d'oltremare statunitense (Guam,
Porto Rico, le Isole Marianne Settentrionali ecc.). Prima del 1959 con soli 48
stati riconosciuti, gli Stati Uniti continentali coincidevano con gli Stati
Uniti d'America essendo l'Alaska e le Hawaii dei possedimenti.

Altri termini in uso comune sono decisamente meno ambigui ed escludono
sottigliezze interpretative. Così:

La sigla **CONUS** è un'abbreviazione usata dalla Marina degli Stati Uniti[1]
e ha lo stesso significato di Stati Uniti "contigui" o "contermini", ma non
dice nulla riguardo al Distretto di Columbia.

L'espressione **i 48 inferiori** o **i 48 più meridionali** ( _the Lower 48_
)[2] è usata in Alaska per indicare gli "Stati Uniti continentali" (cioè
quelli più a sud dell'Alaska stessa), ma può invece includere sia il Distretto
di Columbia sia le Hawaii (che sono indubbiamente uno degli Stati Uniti più
meridionali).

Infine, **the Mainland** o **US Mainland** ( _il Continente_ ) è usato alle
Hawaii per indicare gli "Stati Uniti continentali".

I 48 stati e il Distretto di Columbia insieme hanno una superficie di
7.825.267,25 km², di cui 7.663.941,71 km² sono terre emerse (l'83,65% di tutte
quelle statunitensi) e 161.325,54 km² sommerse (corrispondenti al 62,66% di
tutte quelle statunitensi). Al censimento del 2010 la loro popolazione era di
306 675 006 abitanti, pari al 99,33% dell'intera nazione.

