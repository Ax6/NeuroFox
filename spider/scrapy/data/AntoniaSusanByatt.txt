Dame **Antonia Susan Duffy** , nata **Antonia Susan Drabble** (Sheffield, 24
agosto 1936), è una scrittrice e critica letteraria britannica, meglio nota
con il nome di **Antonia Susan** (o semplicemente **A. S.** ) **Byatt**.
L'opera per la quale è maggiormente conosciuta è il romanzo del 1990
_Possessione. Una storia romantica_.

A. S. Byatt nasce a Sheffield, nel South Yorkshire, figlia maggiore di John
Frederick Drabble, giudice di corte e romanziere, e Kathleen Marie Bloor, una
insegnante di scuola superiore che aveva rinunciato alla propria carriera
letteraria. Studia presso la Mount School di York (un istituto quacchero del
cui corpo docente la madre faceva parte) ed in seguito al Newnham College di
Cambridge ed al Bryn Mawr College in Pennsylvania (due università femminili,
la seconda di fondazione quacchera). Un assegno di ricerca presso il
Somerville College di Oxford, che dipendeva dallo status civile di nubile, le
viene revocato a seguito del suo matrimonio con l'economista Ian Byatt nel
1959. Da questo matrimonio nascono una figlia, Antonia, e un figlio, Charles,
quest'ultimo morto in un incidente stradale nel 1972.

Nel 1969 divorzia da Ian Byatt e sposa Peter John Duffy, con il quale ha altre
due figlie (Isabel e Miranda). Dal 1962 al 1971 insegna presso la sede fuori
città della London University, e dal 1972 al 1983 come insegnante a tempo
pieno di letteratura inglese e americana presso la Central School of Art and
Design e lo University College di Londra, città in cui tuttora vive. Dal 1983
si è dedicata a tempo pieno alla scrittura.

Lo straordinario successo di pubblico e di critica, ed i numerosi
riconoscimenti ottenuti nel corso della sua carriera, testimoniano che Byatt
può essere annoverata fra le massime scrittrici e i massimi scrittori
contemporanei in lingua inglese.

La sorella minore di Byatt, Margaret Drabble, è anch'essa scrittrice di
successo. La relazione fra le due sorelle è stata caratterizzata, negli anni,
da una buona dose di reciproca competizione, a cui i media britannici hanno
dato ampio rilievo. La rivalità sembra essere stata originata dal fatto che,
prima di trovare la propria strada per il successo, Byatt risentì fortemente
degli straordinari riconoscimenti ottenuti da Margaret a Cambridge[1]. Altre
informazioni relative al rapporto fra le due sorelle provengono dalla stessa
Drabble, e sono connesse al senso di colpa provato da quest'ultima per il
fatto che i suoi figli fossero sani e salvi quando Charles, il figlio di
Byatt, morì investito da una macchina ad un incrocio stradale[2]. In quel
periodo della sua vita, i suoi trent'anni, Byatt si sentì impossibilitata a
scrivere narrativa ed assolvere al ruolo di promettente romanziera, mentre
Drabble era all'apice del successo. Un ulteriore motivo di conflitto è stato
originato dalla descrizione della madre Kathleen (morta nel 1982) che Drabble
ha offerto nel suo romanzo _The Peppered Moth_ (2001), e che Byatt ha
dichiarato pubblicamente di aver trovato irritante: "Preferirei che la gente
non leggesse la versione di qualcun altro su mia madre"[3].

Nel 1999 è stata insignita del titolo di duchessa di Morpho Eugenia dal
sovrano del Regno di Redonda

«Mi piace scrivere di persone che pensano, persone per le quali il pensiero è
importante, eccitante e doloroso tanto quanto il sesso o il cibo»[4]. La
narrativa di Byatt trae spesso ispirazione da - o è costruita su - temi tratti
dalla letteratura romantica o vittoriana, talora con riferimento a personaggi
realmente esistiti. Esemplari in questo senso sono il suo romanzo più famoso,
il "thriller letterario" _Possessione. Una storia romantica_ (che ha vinto il
Booker Prize for Fiction nel 1990), le due novelle contenute in _Angeli e
insetti_ (1992) ed il romanzo _The Biographer's Tale_ (2000).

In _Possessione_ , due giovani studiosi (Roland Michell e la sua collega Maud
Bailey) si ritrovano progressivamente coinvolti nella - e ossessionati dalla -
ricostruzione di una misteriosa relazione segreta fra due (fittizi) poeti
vittoriani, Randolph Henry Ash (la cui matrice è facilmente rintracciabile in
Robert Browning) e Christabel LaMotte. Le vicende esistenziali, intellettuali
e sentimentali di questi due lontani personaggi, via via riportate alla luce
seguendo traccia (letteraria) dopo traccia, si sviluppano parallelamente a
quelle, in parte analoghe, dei loro moderni investigatori, determinati a
scoprire “la verità” prima dei loro numerosi rivali accademici. Il successo di
_Possessione_ è stato probabilmente dovuto alla capacità di Byatt di
rivolgersi ad un tempo sia al vasto pubblico, sia a lettori più raffinati ed
esigenti dal punto di vista letterario. Una trama poliziesca avvincente, con
tanto di _suspense_ , colpi di scena e finale rocambolesco, è infatti
sapientemente combinata con un complesso intreccio di lettere, saggi, stralci
di diario e lunghi poemi in stile vittoriano, che costituiscono più della metà
del romanzo e che sono gli indizi per l'indagine. A ciò vanno aggiunti
l'elemento passionale (con tracce dei romanzi “rosa” di Georgette Heyer) e la
satira nei confronti della “voracità” e della rivalità accademiche. Per le
poesie (e le personalità) di Ash e di Christabel, Byatt si è dichiarata
esplicitamente debitrice nei confronti di Milton, Browning, Tennyson,
Coleridge ed Emily Dickinson. Il nome stesso di "Christabel" deriva
dall'omonimo poema incompiuto di Coleridge, ma va anche letto come un omaggio
alla famosa suffragetta Christabel Punkhurst. _Possessione_ è stato tradotto
in 27 lingue.

_Angeli e insetti_ è un testo costituito da due lunghi racconti: "Morpho
Eugenia" e "L'angelo coniugale". Il primo ha come protagonista un giovane
esploratore che sposa la figlia di un collezionista di farfalle ed insetti; è
una novella in cui si parla molto di farfalle, di api e di formiche (un
soggetto ricorrente nella produzione di Byatt), di Darwin, di tassonomia, e di
temi di etica e di (a) moralità. "L'angelo coniugale" ruota attorno alla
figura (storica) di Emilia Tennyson, sorella del poeta Alfred Tennyson, ed al
suo desiderio di entrare in contatto con lo spirito di Arthur Hallam, il poeta
amico di Tennyson al quale Emilia era stata legata in gioventù, precocemente
scomparso. Spiritismo e poesia sono i temi dominanti di questa novella.

_The Biographer's Tale_ ha come protagonista un giovane studioso che ricorda,
per molti aspetti, il protagonista di _Possessione_ , il quale decide di
ricostruire la biografia di un biografo apparentemente scomparso in
circostanze misteriose. Come in un gioco di specchi, Byatt rimanda il lettore
di biografia in biografia, toccando anche vicende e caratteristiche poco note
di tre personaggi storici (due scienziati e un drammaturgo, la cui non
immediata identificazione nelle pagine del romanzo costituisce uno dei piaceri
della lettura), e legando, come già in _Possessione_ , la risoluzione dei
problemi esistenziali e sentimentali del protagonista al susseguirsi delle sue
scoperte sui personaggi indagati. Come in "Morpho Eugenia", forte appare in
quest'opera l'interesse per la scienza e la sua storia, zoologia ed
entomologia in particolare.

L'altro filone di Byatt è quello di impianto più realistico, in cui si sente
l'influsso di Jane Austen, George Eliot ed Henry James, ma che nel corso degli
anni ha assunto anche il carattere di un _work-in-progress_ con elementi di
sperimentazione, la cui spia sono alcuni brevi e fulminei passaggi dalla terza
alla prima persona singolare nel corso della narrazione.

In questo filone si possono far rientrare i due primissimi romanzi di Byatt,
_The Shadow of the Sun_ (1964), che racconta la storia di una ragazzina che
cresce all'ombra di un padre dominante, e _The Game_ (1967), che descrive un
tragico rapporto fra sorelle.

_La vergine nel giardino_ (1978) è il primo volume di una quadrilogia che vede
protagonisti i membri di una famiglia medio-borghese dello Yorkshire, i Potter
(in particolare, Frederica Potter). Forte è il riferimento a D. H. Lawrence,
in particolare al romanzo _Donne innamorate_. La storia prosegue con _Natura
morta_ (1985), che ha vinto il PEN/Macmillan Silver Pen Award e con cui si
apre la fase più sperimentale di Byatt, e _La torre di Babele_ (1996). Il
quarto ed ultimo romanzo della quadrilogia è _Una donna che fischia_ (2002).
Il "quartetto" si apre descrivendo la Gran Bretagna della metà degli anni
cinquanta, il clima culturale di quel periodo e la vita di Frederica - una
ragazza che studia a Cambridge in un'epoca in cui le donne costituiscono
ancora una esigua minoranza nelle università e, in seguito, una divorziata con
un figlio piccolo a carico che si crea una nuova vita a Londra. _La torre di
Babele_ e _Una donna che fischia_ si estendono negli anni sessanta e nei sogni
di rivoluzione di quell'epoca. Nell'intero quartetto, ma in particolare in
_Natura morta_ e _La torre di Babele_ , Byatt discute il tema del rapporto fra
linguaggio ed immagini, non solo dal punto di vista letterario (come problema
della metafora), ma anche da quello cognitivo e filosofico.

Byatt è famosa anche per i suoi racconti e fiabe, perlopiù caratterizzati da
una compenetrazione priva di discontinuità fra naturalistico e fantastico,
tale da far pensare, a volte, all'irruzione della follia nella mente dei
protagonisti.

Esemplari in questo senso sono alcuni dei racconti inclusi nella raccolta
_Sugar and Other Stories_ (ma non nell'edizione italiana _Zucchero, ghiaccio,
vetro filato_ ), quali _The July Ghost_ e _The Dried Witch_. _The July Ghost_
\- da collocarsi nella tradizione de _Il giro di vite_ di Henry James, ed
indubbiamente collegato ai momenti più dolorosi della biografia dell'autrice -
ci presenta un inquilino che viene progressivamente coinvolto nel lutto della
sua padrona di casa per la perdita del figlio, fino ad iniziare a vedere il
fantasma del ragazzo. Il racconto _Sugar_ ( _Zucchero_ ), come la stessa Byatt
ha ammesso, può decisamente considerarsi autobiografico. Scritto in prima
persona e costruito attorno alla metafora di due matasse intrecciate di
zucchero bianco e marrone, descrive le opposte caratteristiche di una madre e
di un padre, la cui interazione ed il cui combinato influsso determinano
l'intera storia familiare della protagonista.

La relazione tra parola ed immagine visiva, che costituisce uno dei temi
portanti di tutta la produzione di Byatt, viene esplorata ne _Le storie di
Matisse_ (1993), ciascuno dei cui tre racconti prende le mosse da un diverso
dipinto di Henri Matisse che dà origine, nella narrazione, ad un episodio di
crisi, a partire dal quale viene dipanata l'esistenza di ciascuno dei
protagonisti.

Byatt ha pubblicato numerosi saggi di critica letteraria, dedicati agli autori
sui quali è avvenuta la sua formazione e che maggiormente hanno influenzato la
sua stessa produzione narrativa. Anche nei saggi è possibile riscontrare, al
medesimo alto livello di originalità e competenza, un progressivo movimento
verso la sperimentazione.

Indicativi in questo senso sono _Imagining Characters: Conversations About
Women Writers_ (1995), che consiste nella trascrizione di otto conversazioni
fra la Byatt e la psicoanalista Ignês Sodré, e che analizzano altrettanti
romanzi attraverso i loro personaggi; e _Ritratti in letteratura_ (2004), in
cui lo spunto per l'analisi di personaggi letterari (fra i quali, ad esempio,
Émile Zola) è costituito da ritratti di questi stessi personaggi (come, ad
esempio, il famoso ritratto di Zola dipinto da Manet).

Byatt ha fatto più volte parte di giurie di premi letterari, incluso il Booker
Prize for Fiction, nonché curatrice di numerose pubblicazioni. Contribuisce
inoltre regolarmente con articoli e recensioni a giornali e riviste
letterarie, fra cui la rivista Prospect, il Times Literary Supplement, The
Independent e il Sunday Times, ed a vari programmi radiofonici e televisivi
della BBC.

Le edizioni italiane dei lavori di Byatt non coprono ancora l'interezza della
sua produzione, e talora non vi è una totale corrispondenza fra i racconti
inclusi nelle edizioni originali e quelli presenti in raccolte italiane con
titolo affine.

Alcune opere di Byatt sono state fatto oggetto di trasposizioni
cinematografiche e radiofoniche:

Da "Morpho Eugenia", una delle novelle in _Angeli e insetti_ , è stato tratto
nel 1996 il film drammatico _Angeli e insetti_ , diretto da Philip Haas. Da
_Possessione_ , nel 2002, è stato tratto il film _Possession - Una storia
romantica_ diretto da Neil LaBute, con Aaron Eckhart e Gwyneth Paltrow nei
panni, rispettivamente, di Roland Michell e Maud Bailey.

Dalla tetralogia di romanzi dedicati alla famiglia Potter è stato tratto, nel
2002, _The Frederica Quartet_ , una riduzione in 30 episodi prodotta da Jeremy
Mortimer e trasmessa dalla BBC Radio.

Per una bibliografia più estesa di opere critiche su A. S. Byatt si possono
seguire le indicazioni contenute nella sezione Collegamenti esterni.

Altri progetti

