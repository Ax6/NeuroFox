Il **cinema tedesco** è una delle cinematografie nazionali dalla storia più
prestigiosa.

Quando i Fratelli Lumière si sono accreditati per l'invenzione del cinema,
Emil e Max Skladanowsky presentavano pubblicamente delle immagini animate al
Berlin Wintergarten grazie al loro _bioscopio_ il 1º novembre 1895, due mesi
prima della dimostrazione pubblica dei fratelli Lumière.

Molto presto, il Kaiser si interessa a questo nuovo mezzo di comunicazione e
fa realizzare dei film per se stesso, aprendo la strada all'utilizzo politico
del cinema. Questa vocazione conoscerà un nuovo sviluppo alla fine della Prima
guerra mondiale, quando l'UFA (Universum Film A.G.) è creata al fine di
neutralizzare la propaganda anti-tedesca lanciata dagli Stati Uniti che sono
appena entrati in guerra.

Dopo la guerra, le difficoltà economiche portano la Germania a vendere la sua
partecipazione all'UFA alla Deutsche Bank. Questa privatizzazione segnerà un
cambiamento di capo maggiore poiché l'industria cinematografica tedesca avrà
ormai per obbiettivo produrre film di qualità che potranno essere esportati.
La settima arte tedesca diventa allora lo specchio di un'epoca tormentata, in
cui la disoccupazione e l'inflazione costituiscono il quotidiano di gran parte
della popolazione, è l'emergenza degli «Aufklärungsfilme» (film di
delucidazione, di educazione sessuale).

Una buona parte di questi film flirtano infatti con la pornografia con un
pretesto pedagogico. Manifestazioni popolari sono organizzate per protestare
in tutta la Germania e sono intraprese azioni giuridiche. Dopo aver temuto una
nazionalizzazione, è stata adottata nel maggio del 1920 una Legge nazionale di
censura. Essa proibisce solamente l'accesso al cinema ai minori di 12 anni e
lo limita a film che hanno ottenuto un certificato speciale per gli
adolescenti fino a 18 anni. Nessun film può essere proibito, però, a causa del
suo contenuto.

Apparso prima della Grande Guerra, l'espressionismo conosce il suo apogeo con
il cinema, in particolare in Germania, i cui più eminenti rappresentanti sono:

Il cinema tedesco rappresenta allora l'immaginario con un'audacia sorprendente
e dei budget faraonici (come nel _Metropolis_ di Lang). È l'epoca che la
storica del cinema Lotte Eisner chiama «lo schermo demoniaco».

I principali siti di produzione erano in quei tempi Babelsberg (vicino a
Berlino) e Geiselgasteig (Monaco).

L'apparizione del cinema sonoro in Germania è l'occasione in cui si diffonde
un altro capolavoro del patrimonio cinematografico mondiale: _Der Blaue Engel_
( _L'angelo azzurro_ , Josef von Sternberg, 1930), film che consacrerà
l'attrice Marlene Dietrich. Questo film costituisce anche il canto del cigno
dell'epoca d'oro del cinema tedesco: qualche mese più tardi, infatti, prenderà
il potere il partito nazista e molti dei suoi più validi attori, tecnici e
cineasti presero la via dell'emigrazione, soprattutto verso gli Stati Uniti.

Nato come fenomeno teatrale, il Kammerspiel è la seconda grande corrente del
cinema muto tedesco accanto all'espressionismo rispetto al quale propugna un
ritorno alla rappresentazione della realtà della gente comune. La terza grande
corrente del cinema muto tedesco fu la Nuova oggettività.

Joseph Goebbels s'interessò molto presto alle potenzialità del cinema in
quanto metodo di propaganda. Egli propose a Fritz Lang un ruolo all'interno
del _Filmkammer_ (Camera del Cinema). Fritz Lang — che ha origini ebree — però
rifiutò, esiliandosi in Francia prima di riparare negli Stati Uniti.

Fu invece lo stesso Adolf Hitler a chiedere alla giovane regista Leni
Riefenstahl di girare alcune opere per la sua nascente dittatura. Dopo aver
realizzato nel settembre 1933 un cortometraggio in occasione del congresso del
partito nazista a Norimberga, nel 1934, la regista girò _Triumph des Willens_
( _Il trionfo della volontà_ ), considerato uno dei più grandi film di
propaganda della storia. In seguito, magnificò i Giochi Olimpici del 1936 a
Berlino in _Olympia_.

I primi film di propaganda nazista, che espongono apertamente i valori e i
princìpi dei leader del partito, non conoscono un grande successo presso gli
spettatori. Per cercare di distillare il messaggio nazista tramite film di
intrattenimento, viene prodotta allora una serie di film storici, come _Das
Mädchen Johanna_ (Gustav Ucicky, 1935) che mostra, nascosto sotto i tratti di
una Giovanna d'Arco alla testa di un popolo disperato grazie alla fede nel suo
Paese, un prototipo di Hitler.

La legge nazionalsocialista sul cinema viene votata il 16 febbraio 1934. Tutte
le sceneggiature sono controllate dal _Reichsfilmdramaturg_ allo scopo di
verificare la loro adeguatezza alla dottrina nazista: una volta completato il
film, esso viene sottoposto ad un comitato di censura che fa capo al ministero
per la Propaganda. Questo processo viene applicato in egual misura ai film
stranieri. Le pellicole diventano sempre più apertamente antisemite e
partecipano alla diffusione dell'ideologia nazista sia in Germania che nei
territori occupati. Uno degli esempi più celebri della produzione di questo
periodo è _Jud Süss_ ( _L'ebreo Süss_ , Veit Harlan, 1940).

La salita al potere in Germania del partito nazista costringe alla fuga
numerosi cineasti, che proseguono la loro carriera solitamente negli Stati
Uniti. Il cinema tedesco, che ha tenuto quasi testa all'industria
hollywoodiana fino all'avvento del sonoro, si vede quindi privato del fior
fiore dei suoi creatori e tecnici.

Dopo la Seconda guerra mondiale, il cinema tedesco sarà surclassato dalle
produzioni francesi, italiane e giapponesi.

Gli esiliati tedescofoni a Hollywood sono numerosi, e dopo la prima ondata di
cinema muto (tra i registi ricordiamo Erich von Stroheim, che lavorò negli
Stati Uniti dal 1920), sono i registi austriaci come Otto Preminger e Billy
Wilder che troveranno fortuna sull'altro lato dell'Atlantico.

Già a novembre 1945 i sovietici convocarono quaranta registi nella loro zona
di occupazione per far rinascere il cinema tedesco; al collettivo
collaborarono Kurt Maetzig, Peter Pewas e Wolfgang Staudte. Nella zona
d'occupazione sovietica avevano sede l'80% degli studi cinematografici dell'ex
Terzo Reich. Il 17 maggio 1946 i sovietici fondarono a Babelsberg dove avevano
gli Deutsche Film AG (DEFA) che rimase sotto controllo sovietico fino alla
nascita del nuovo stato, poi passò sotto controllo statale tedesco orientale.
Il 15 ottobre 1946 è la "data zero", infatti venne proiettato il primo film
nella zona sovietica di Berlino _Gli assassini sono tra noi_ di Wolfgang
Staudte, la cui produzione venne rifiutata da britannici e dagli americani ma
non dai sovietici che lo produssero tramite la DEFA.

Nel 1946 in tutta la Germania vennero prodotti nove film, la maggior parte di
questi proprio dalla DEFA. Altri film tedeschi di rilievo del 1946 influenzati
anche dal neorealismo italiano sono _Irgendwo in Berlin_ di Gerhard Lamprecht
e _Freies Land_ di Milo Harbich. Negli anni successivi la DEFA produsse film
come _Ehe im Schatten_ (1946) di Kurt Maetzig, _Affaire Blum_ (1948) di Erich
Engel, _Strassenbekanntschaft_ (1948) di Petar Pewas e _Rotation_ (1949), un
altro film di Staudte.

Con la proclamazione della Repubblica Democratica Tedesca il 7 ottobre 1949
guidata dalla SED che controllava ogni aspetto della vita di ogni cittadino
tramite la Stasi nel 1950 cominciò il periodo della propaganda accompagnata
anche dalla censura del cinema tedesco orientale. Nel 1949 tornarono
dall'esilio forzato a causa del nazismo i registi Gustav von Wangenheim e
Slatan Dudow; quest'ultimo fu il direttore del primo vero e proprio film di
propaganda tedesco-orientale, _Unser täglich Brot_.

Nella zona occupata dagli Alleati, le funzioni di produzione, distribuzione e
proiezione sono nettamente separate. Senza ufficialmente preservare la
democrazia in una prospettiva di "denazificazione", questa frammentazione
impedisce comunque l'emergere di una seria concorrenza internazionale. Posta
sotto la responsabilità dell' _Office of War Information_ ( _Ufficio
dell'informazione di Guerra_ ), la politica cinematografica si pone come
obiettivo quello di colpevolizzare e di rieducare il popolo tedesco[1].
Vengono quindi diffusi dei documentari sui campi di concentramento, così come
film di attualità anglo-americani ( _Welt im Film_ ). Più attratti dalle
fiction e dall'intrattenimento, i tedeschi si orientano dunque verso il cinema
americano, provocando l'affossamento dell'industria cinematografica della
Germania Ovest, che fino al 1962 produsse solo 63 film.

È in questo stesso anno che, in occasione del principale festival del
cortometraggio tedesco, 26 giovani registi firmano il "Manifesto di
Oberhausen", dando così vita al «nuovo cinema tedesco»: _«Papas Kino ist tot»_
( _«Il cinema di papà è morto»_ ). Ispirandosi formalmente alla Nouvelle Vague
francese, essi propendono per un cinema impegnato che rifletta la realtà
contemporanea tedesca. Ma la _Nouvelle Vague_ tedesca ( _Neue Deutsche Welle_
) incontra raramente il successo commerciale anche nella stessa Germania (dove
i film americani rappresentano l'80-90% del mercato). Le sovvenzioni giocano
dunque un ruolo essenziale (circa l'80% del finanziamento del 1977) e
permettono lo sviluppo di una produzione di qualità.

Nel corso degli anni settanta e degli anni ottanta, appaiono in Germania nuovi
cineasti talentuosi, tra cui Rainer Werner Fassbinder, Werner Herzog e Wim
Wenders. Influenzati dal cinema americano degli anni trenta e quaranta e dal
lavoro di registi come Francis Ford Coppola, Martin Scorsese e Steven
Spielberg, essi arrivano alla riconciliazione tra approccio personale e
successo commerciale con film come _U-Boot 96_ ( _Das Boot_ ), di Wolfgang
Petersen, la pellicola a più alto budget di tutto il cinema tedesco. In
seguito, altri registi come lo stesso Wolfgang Petersen o Roland Emmerich
conobbero un grande successo nel loro Paese prima di emigrare negli Stati
Uniti. Essi completarono così il lavoro di cineasti come Edgar Reitz.

Da qualche anno, il cinema tedesco ha ritrovato una certa vitalità con
numerosi successi commerciali internazionali. Ecco alcuni esempi:

Ogni anno, a Berlino si svolge il prestigioso Festival Internazionale del
Cinema, la Berlinale, durante il quale vengono distribuiti gli Orsi
(equivalenti alle Palme di Cannes ed ai Leoni di Venezia).

Ancora è da ricordare tra le più celebri figure del xx secolo, quella di Oskar
Fischinger, che fu non solo un precursore del cinema d'animazione sperimentale
ma anche padre dei primi videoclip musicali

Altri progetti

