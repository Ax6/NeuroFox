Il caso _**Dred Scott contro Sandford**_ , 60 U.S. 393 (1857), è un celebre
caso discusso davanti alla Corte suprema degli Stati Uniti d'America nel 1856
e deciso con una sentenza del 6 marzo 1857, appena 2 giorni dopo
l'insediamento della presidenza di James Buchanan, che stabilì che gli
afroamericani costretti in schiavitù negli Stati Uniti d'America non erano
tutelati dalla _Costituzione statunitense_ né avevano diritto a proporre una
azione giudiziaria non essendo cittadini statunitensi né potendo diventarlo.

La Corte, inoltre, sancì la incostituzionalità del _Compromesso del Missouri_
e di qualsiasi legge federale che vietasse o limitasse la schiavitù, poiché
ciò avrebbe violato il diritto di proprietà privata garantita dal V
emendamento costituzionale, essendo gli schiavi proprietà privata.

La sentenza della Corte Suprema, scritta dal Presidente della Corte Roger B.
Taney, ebbe l'effetto di inasprire il dibattito politico sulla abolizione
della schiavitù. Essa fu uno dei temi focali nei dibattiti della campagna
elettorale delle elezioni di medio termine del 1858 per il seggio di Senatore
dell'Illinois fra Abraham Lincoln e Stephen A. Douglas ed in ultima analisi fu
una delle concause della Guerra di secessione statunitense. La sentenza è
stata superata con l'adozione nel 1868, durante la Presidenza di Andrew
Johnson, del _XIV emendamento_ , come è stato espressamente statuito dalla
Corte Suprema fin dalla sentenza del caso Slaughter-House del 1873.

Dred Scott era uno schiavo nato in Virginia fra il 1795 e il 1800. Nel 1830 il
suo padrone si trasferì nel Missouri, portandolo con sé. Nel 1832 fu comprato
da un maggiore dell'Esercito americano, John Emerson, che si trovava di stanza
nei pressi di St. Louis. Nei dodici anni successivi, Emerson tenne con sé
Scott, durante il suo servizio a Fort Armstrong, in Illinois e poi a Fort
Snelling, nei territori del Wisconsin (oggi Minnesota).

L'Illinois era uno stato non schiavista, in base alla Ordinanza del nordovest
del 1787 e all'atto della sua ammissione agli Stati Uniti d'America, nel 1819
aveva proibito lo schiavismo nella propria costituzione. Il Governo federale,
inoltre, aveva proibito la schiavitù nei Territori del Wisconsin con il
Compromesso del Missouri nel 1820 e riconfermato questo divieto nel 1836 con
la sua legge di recepimento. Oltre a ciò, durante il periodo passato a Fort
Snelling, Emerson aveva permesso a Scott di sposarsi, mentre abitualmente agli
schiavi non era consentito, in base ai principi affermatisi in _common law_ ,
di essere parte di un contratto (quale è considerato essere il matrimonio in
diritto statunitense).

Nel 1837 l'esercito ordinò a Emerson di trasferirsi al posto militare di
Jefferson Barracks, a sud di St. Louis, Missouri. Emerson lasciò Scott e sua
moglie a Fort Snelling. Alla fine dell'anno l'esercito riassegnò Emerson a
Fort Jessup, Louisiana. Lì Emerson sposò Eliza Irene Sanford, nel febbraio del
1838. Emerson inviò Scott e la moglie in Louisiana perché riprendessero a
servirlo. Durante il viaggio verso Louisiana, nacque la figlia di Scott,
Eliza, su di un battello a vapore sul fiume Mississippi tra il territorio di
Iowa e Illinois. Verso la fine del 1838, l'esercito inviò nuovamente Emerson a
Fort Snelling. Nel 1840 la moglie di Emerson con Scott e la piccola tornarono
a St. Louis, mentre Emerson combatteva nelle Guerre Seminole. Nel 1842 Emerson
lasciò l'esercito e morì in Iowa nel 1843.

Scott, assieme a tutto il patrimonio del marito, fu ereditato dalla vedova di
Emerson, Eliza, la quale continuò a far lavorare Scott per terzi percependone
i compensi. A quel punto Scott tentò di acquistare la sua libertà, ma la
signora Emerson rifiutò.

Dopo aver tentato vanamente di comprare la libertà per sé e la sua famiglia,
nel 1846, con l'aiuto di alcuni legali abolizionisti Scott agì in giudizio
contro la Emerson per ottenere la sua liberazione. Le sue domande erano basate
su alcuni precedenti come i casi Somerset v. Stewart, Winny v. Whitesides e
Rachel v. Walker, sostenendo che la sua prolungata presenza e residenza in
territori non schiavisti comportasse la sua emancipazione.

Nel giugno del 1847 l'azione proposta da Scott fu rigettata in quanto lui non
aveva provato che lui fosse in effetti uno schiavo appartenente a Eliza
Emerson.

Alla fine del 1847 il giudice autorizzò Scott ad intraprendere un nuovo
processo. Emerson appellò questa decisione davanti alla Corte Suprema del
Missouri che confermò l'ordine del giudice di primo grado nel 1848.

A causa di un incendio e di una epidemia di colera, il nuovo processo non
iniziò che nel gennaio 1850. In attesa del processo Scott e la sua famiglia
furono affidati alla custodia dello sceriffo della contea di St. Louis, che
continuò a far lavorare Scott per terzi, depositando i relativi proventi in un
conto bloccato in attesa della decisione. La giuria stabilì che Scott e la sua
famiglia fossero legalmente liberi. Non potendo accettare la perdita di
quattro schiavi e di un sostanzioso deposito, la Emerson appellò nuovamente
questa decisione alla Corte Suprema del Missouri.

Nel novembre del 1852 la Corte Suprema del Missouri riformò la decisione della
giuria, contraddicendo un suo stesso precedente che stabiliva il principio
"una volta libero, per sempre libero". La Corte stabilì che Scott era ancora
legalmente uno schiavo e che per ottenere la libertà egli avrebbe dovuto agire
in giudizio quando ancora abitava in uno stato non schiavista.

Nel 1853 Scott agì nuovamente, questa volta davanti ad una corte federale. Il
convenuto, a questo punto, era divenuto John F. A. Sanford, fratello della
Emerson ed amministratore del suo patrimonio. Dato che Sanford risiedeva nello
stato di New York, questo rendeva possibile agire davanti ad una corte
federale, sulla base del principio della "diversity jurisdiction" previsto
nell'articolo 3, sezione seconda della Costituzione statunitense.

Nel processo celebratosi nel 1854 il Giudice, Robert William Wells, diede
istruzioni alla giuria perché il caso fosse deciso in base alla legge del
Missouri. E dato che la Corte Suprema del Missouri si era già pronunciata
stabilendo che Scott restasse schiavo in precedenza, la giuria decise a favore
di Sanford. A questo punto, Scott appellò davanti alla Corte Suprema federale.

Il caso fu discusso in pubblica udienza nei giorni dall'11 al 14 febbraio 1856
e poi nuovamente dal 15 al 18 dicembre 1856 e fu poi decisa con sentenza il 6
marzo 1857, appena due giorni dopo l'inizio della presidenza di James
Buchanan. La opinione maggioritaria della Corte fu redatta dal Presidente
della Corte Suprema e fu sostenuta da altri cinque giudici. Il giudice Samuel
Nelson depositò una opinione concorrente, con la quale appoggiava il
dispositivo della sentenza, ma dissentiva sulle motivazioni maggioritarie. I
giudici Benjamin Robbins Curtis e John McLean dissentirono dall'opionione
maggioritaria, depositando una loro opinione dissenziente. Nella sentenza il
nome del resistente Sanford fu scritto in modo errato.

Il primo problema affrontato dalla Corte fu se questa aveva o meno
giurisdizione per decidere il caso. L'articolo 3, Sezione 2, paragrafo 1 della
Costituzione americana prevede che "il potere giudiziario (federale n.d.r.) si
estende ... alle controversie... fra cittadini di differenti Stati..." La
Corte stabilì che Scott non era un "cittadino di uno Stato" secondo la
definizione della Costituzione americana per come era intesa al tempo in cui
la Costituzione era stata adottata e conseguentemente non aveva titolo a
intraprendere azioni giudiziarie in una corte federale. La Corte stabilì,
inoltre, che competesse alle corti federali stabilire chi potesse essere
considerato cittadino in base all'articolo 3 della Costituzione, a prescindere
dallo Stato di appartenenza di quel cittadino.

Quindi, il fatto che il Missouri riconoscesse o meno Scott come cittadino era
irrilevante.

Ciò significa che:

L'unica questione rilevante, dunque, era stabilire se, al tempo della ratifica
della Costituzione, Scott avrebbe potuto essere stato considerato un cittadino
di uno Stato secondo l'articolo 3. Secondo la motivazione della Corte, coloro
che fondarono gli USA consideravano tutti i neri come:

La Corte adottò anche una serie di argomenti _a contrario_ , evidenziando
quali conseguenze paradossali sarebbero potute derivare dall'accoglimento
delle istanze di Scott:

Avendo stabilito che Scott non era un cittadino del Missouri, la Corte decise
di essere carente di giurisdizione sulla disputa. Nonostante la conclusione
circa la carenza di giurisdizione, la Corte volle (con un "obiter dictum")
anche argomentare sul merito della controversia. La Corte stabilì che Scott
non era un uomo libero, nonostante il fatto che egli avesse risieduto per
lungo tempo in Minnesota (all'epoca chiamata Territori del Wisconsin).

La Corte stabilì quindi che le previsioni del Compromesso del Missouri che
dichiaravano tali territori come non schiavisti non ricadevano nei poteri del
Congresso. Secondo l'argomentazione della Corte, il quinto emendamento della
Costituzione proibiva al Congresso la adozione di norme tese a deprivare i
padroni di schiavi della loro proprietà, come gli schiavi, per il solo fatto
di averli portati in un territorio non schiavista. E per quanto la questione
non fosse affatto stata portata dinnanzi la Corte, questa stabilì anche che
anche la legislazione dei singoli Stati non aveva il potere di proibire la
schiavitù. La decisione stabilì anche che gli schiavi ed i loro discendenti
non potevano beneficiare di nessuna delle previsioni costituzionali che
proteggevano i non cittadini.

Questa sentenza della Corte rappresentò la seconda occasione in cui la Suprema
Corte stabilì la incostituzionalità di una legge adottata dal congresso (la
prima era stata 54 anni prima nel caso Marbury v. Madison).

L'opinione dissenziente dei giudici Curtis e McLean attaccava in particolare
gli _obiter dictum_ dell'opinione maggioritaria, sulla base della
considerazione che una volta stabilita la carenza di giurisdizione della Corte
sul caso, questa avrebbe dovuto semplicemente rigettarlo, senza deciderlo
anche nel merito. Curtis e McLean attaccarono anche la decisione della Corte
di dichiarare incostituzionale il Compromesso del Missouri rilevando da un
lato che una tale decisione era irrilevante al fine di decidere sul caso e
dall'altro lato che nessuno degli autori della Costituzione aveva mai
contestato la costituzionalità delle previsioni antischiavistiche già
all'epoca esistenti nell'Ordinanza del Nordovest adottata dal Congresso o
degli atti conseguenti che vietavano lo schiavismo a nord del parallelo nord
36°30'.

I due dissenzianti aggiunsero anche che non sussisteva nessun fondamento
costituzionale per ritenere che le persone di colore non fossero cittadini. Al
tempo della ratifica della Costituzione, gli uomini neri potevano votare in
dieci dei tredici stati. Questo li rendeva cittadini non solo dei loro stati,
ma di tutti gli Stati Uniti (per quanto al tempo del caso Dred Scott, cinque
dei dieci stati che in precedenza avevano concesso il diritto di voto ai neri
avevano ristretto o del tutto abolito tale diritto). Per questa ragione,
concludeva il giudice McLean, la motivazione secondo la quale Scott non fosse
un cittadino nasceva più da considerazioni di gusto che di diritto.

Gli abolizionisti del Nord interpretarono la sentenza come una spinta a favore
della schiavitù; inoltre, non accettarono l'annullamento del Compromesso del
Missouri in quanto avrebbe rafforzato il potere degli Stati sudisti. Se la
sentenza doveva, nell'intenzione dei giudici, porre fine alla questione dello
schiavismo, in realtà ebbe l'effetto contrario: il Nord divenne ancora più
riottoso ed il Partito Repubblicano si rafforzò.

La sentenza rappresenta uno degli ultimi atti che nel 1861 portarono alla
Guerra di secessione.

