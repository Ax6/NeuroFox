**San Benedetto del Tronto** è un comune italiano di 47 236 abitanti[1] della
provincia di Ascoli Piceno.

Posto lungo la costa adriatica meridionale delle Marche alla foce del fiume
Tronto, è un importante centro turistico e porto peschereccio della Riviera
delle Palme[3].

«…dalle colline dorate si scorge la spiaggia di San Benedetto del Tronto
cittadina di pescatori… stupende barche da pesca che solcano il mare
Adriatico, barche con le vele dipinte con soggetti religiosi o con antichi
emblemi, esse vanno cullate dalle onde di un mare sempre vivo sempre nuovo e
sembra che il murmure delle acque costituisca una lene musica…[4]»

È il comune litoraneo più meridionale delle Marche. I confini naturali a sud
(fiume Tronto) e ad est (mare Adriatico) sono ben definiti mentre a nord e ad
ovest non sono altrettanto identificabili. L'elevata espansione urbana nel
territorio stretto tra mare e collina non permette una lettura facile dei
limiti dell'abitato.

San Benedetto gode di un clima mediterraneo particolarmente benigno, con
inverni miti (7 °C circa di media stagionale) ed estati calde, ma non afose
(23 °C circa di media stagionale). La temperatura media annua è di circa 15 °C
mentre le precipitazioni sono generalmente comprese fra i 700 e gli 800 mm.[5]

Poco si sa in realtà delle origini di San Benedetto del Tronto. Da sempre
vengono fatte risalire al XII secolo ma, nell'estate 2011, in alcuni
interessanti ritrovamenti archeologici avvenuti nel _Paese Alto_ sono stati
rinvenuti molti reperti risalenti ad epoca romana, tra cui una vasca, un
mosaico di tessere bianche con cornici nere e un angolo di muro di un edificio
con affreschi parietali di colore rosso tipici della fase decorativa romana
risalente all'età neroniana o flavia, databili fra la prima metà del I secolo
a.C. e la prima metà del I secolo d.C.[6]. Tali ritrovamenti mettono in
discussione ciò che si sapeva sulle reali origini di San Benedetto. In passato
era stata ritenuta sorgere sul sito dell'antica città di _Truentum_ (città
fondata dall'antico popolo dei Liburni), poi _Castrum Truentinum_ , oggi
identificata con il sito archeologico scavato alla foce del Tronto nel comune
di Martinsicuro.

Quindi sull'origine non si hanno certezze e, in attesa di ulteriori studi sui
ritrovamenti, continuiamo ad accreditare l'ipotesi di un nucleo sorto attorno
ad una chiesa che avrebbe ospitato le spoglie di San Benedetto martire,
soldato romano martirizzato nell'antica Cupra (poi Cupra Marittima). Del
nucleo abitativo di San Benedetto, definito come _Plebs Sancti Benedicti in
Albula_ , dal nome del santo protettore e titolare della chiesa omonima,
nonché del torrente che tuttora l'attraversa, si hanno tracce dall'anno 998 in
un atto relativo all'investitura del beneficio dei SS. Vincenzo e Anastasio in
territorio di Acquaviva Picena da parte di Uberto, vescovo di Fermo.

Nel 1105 Papa Pasquale II conferma il monastero di San Benedetto al Tronto ad
Oderisio, abate di Montecassino[7] e di nuovo nel 1112, con altra bolla
inviata al nuovo abate cassinense Gerardo[8].

Il primo significativo mutamento insediativo si ha nel 1145 quando i signori
Azzo e Berardo di Gualtiero ottennero l'autorizzazione dal vescovo Liberto di
Fermo a realizzare un _castrum_ sul colle ove sorge la pieve, pur nel rispetto
delle pertinenze di questa.

Oggetto della rivalità tra le città di Ascoli e Fermo, fu per secoli
aspramente contesa delle due rivali. Nel 1463 Fermo dette incarico al frate
Giacomo della Marca (San Giacomo della Marca) di pronunciarsi quale arbitro
nella questione e risolvere le secolari controversie fra le due città. Frate
Giacomo della Marca il 3 luglio 1463 emise il suo giudizio assegnando la parte
bassa di S. Benedetto, oggi corrispondente al territorio a sud del torrente
Ragnola, a Monteprandone, garantendo quello sbocco a mare strategico per gli
ascolani e annettendo alla giurisdizione di Monteprandone quel Montecretaccio
sotto il quale si sarebbe dovuto costruire, ma che poi non fu mai realizzato,
il porto suddetto (Porto d'Ascoli).

Nel 1478 un'epidemia di peste, pare portata da turchi, devastò il territorio
di San Benedetto decimando la popolazione a tal punto che nel 1491, essendo il
paese rimasto pressoché disabitato, su iniziativa del municipio di Fermo che
all'epoca ne deteneva la giurisdizione, venne deciso di dare facoltà ad alcuni
profughi imolesi di stabilirvisi, concedendo loro terreni in enfiteusi.

Saccheggi e devastazioni a varie riprese caratterizzano anche il XVI secolo
per cui il paese, seppure di importanza strategica, non riuscì a svilupparsi
se non dopo aver riacquistato un po' di tranquillità. È del 1615 la
testimonianza di una prima espansione fuori dalle mura, verso il mare, con la
costruzione di una chiesetta dedicata alla Madonna della Marina in
corrispondenza del luogo dove oggi è situata Piazza Cesare Battisti in
prossimità del vecchio Palazzo Municipale. Costruita sul litorale deserto
lungo la Via Litoranea sulla direttrice che dalla Porta Sud conduceva alla
spiaggia, fuori delle mura del borgo antico, fu stimolo per la popolazione a
scendere in marina.

Nel giro di pochi anni cominciarono a sorgere dei magazzini rudimentali e
casupole in cui i pescatori depositavano gli attrezzi da pesca. Parzialmente
distrutta dall'inondazione del torrente Albula del 6 luglio 1898, per i
danneggiamenti subiti fu chiusa al culto e demolita l'anno seguente, ma non si
spense nel popolo sambenedettese la devozione alla Madonna del Mare e una
nuova chiesa venne costruita. Nel Museo di Arte Sacra di San Benedetto del
Tronto è conservata un'epigrafe in latino del 1615, a memoria della fondazione
dell'antica chiesetta.

Lo sviluppo demografico del _Castro Sancti Benedicti_ e, successivamente al
1860 con Regio Decreto, di San Benedetto del Tronto, non può che rassomigliare
a quello di tanti altri centri rivieraschi dell'Adriatico, ove svolgono un
ruolo determinante le immigrazioni, rese necessarie per il ripopolamento sul
finire del XV secolo e proseguite fino ai giorni nostri in modo significativo,
le incursioni e le catture barbaresche, i rapporti con le popolazioni
transadriatiche, le epidemie, le successive e massicce emigrazioni in altri
luoghi dell'Italia ed all'estero, talune con caratteristiche specifiche legate
ai mestieri del mare.

San Benedetto, attraverso questi fenomeni, appare come una vera e propria
“testa di ponte” ove si approdava con le barche o si giungeva dai paesi
dell'interno e ci si stanziava, magari per ripartire per altri lidi, ma sempre
lasciando tracce di quegli apporti demografici. Ciò è particolarmente
significativo dal XVIII secolo, quando la pesca fa da motivo di attrazione e
la viabilità costiera, resa più agevole e sicura, ne fa uno snodo tra lo Stato
Pontificio ed il Regno di Napoli.

Il XVIII secolo è il secolo nel quale la popolazione sambenedettese inizia ad
uscire dal sovraffollato quartiere Castello dopo aver invaso con le nuove
costruzioni lo spazio di rispetto delle mura fortificate e talvolta scavalcate
queste verso i giardini sottostanti, accompagnato dall'espansione lungo e al
di sotto della strada “Lauretana” (poi statale 16) indi dei " _paiarà_ "
(toponimo del primo insediamento sviluppatosi sulle terre sottratte al mare,
che deve il proprio significato da quelle case costruite con paglia impastate
con argilla).

Il restante territorio della marina è ancora inabitabile a causa degli
acquitrini che vi si sono formati con il ritirarsi della costa e la campagna
vede solo rare case coloniche. In prosieguo di tempo, con la relativa
conquista e bonifiche delle terre alla marina, buona parte delle circa 5000
anime che costituivano la popolazione sambenedettese nel 1850, abitavano già
nella loro maggioranza nel quartiere Marina che arricchiva la nomenclatura
delle contrade portandola da nove a dodici.

Sono soprattutto i pescatori, i calafati, gli sciabicotti, i pescivendoli ed i
facchini di marina che per una maggiore comodità professionale si insediano al
di sotto della Strada detta Lauretana. Il centro sociale, civile e di
conseguenza economico non è più individuabile all'interno delle mura del
_Castello_ , ove la maggior parte dei residenti ora sono pochi artigiani con
le loro botteghe, i benestanti, ed alcuni possidenti agricoli. Qualche
marinaio abita ancora nel quartiere Castello, ma ciò rappresenta un'eccezione
rispetto alla maggioranza che occupa lo spazio sotto le mura orientali.

Nel 1763 ci fu il primo intervento urbanistico organizzato a cura dell'ing.
Paglialunga di Fermo, nel 1851 la cittadina contava appena 5.351 abitanti
(censimento dello Stato Pontificio). Nel 1860 con l'invasione piemontese da
parte dei Cacciatori delle Alpi la città passò dallo Stato Pontificio allo
Stato Italiano. Nel 1863 la costruzione della linea ferroviaria adriatica
costituì un passaggio storico per tutto il territorio. Negli stessi anni
aprivano i primi stabilimenti balneari e l'amministrazione del sindaco Secondo
Moretti delineò la vocazione turistica della cittadina. Risale al 1896 il
regio decreto che concede a San Benedetto l'attributo _del Tronto_.

Nel 1907 comincia la costruzione del porto peschereccio, il cui ultimo
ampliamento è del 2000. Nel 1912 avviene il varo del primo peschereccio a
motore in Italia, il "San Marco", su concezione del monsignor Francesco
Sciocchetti.

Nel 1928 con Decreto Ministeriale, San Benedetto otteneva il riconoscimento di
Stazione di Cura, soggiorno e turismo, prima località balneare delle Marche e
di tutta la costa adriatica.

Nel 1935, dopo molti tentativi avvenuti negli anni precedenti, un decreto
regio annette Porto d'Ascoli, fino ad allora frazione di Monteprandone, per
motivi di convenienza territoriale, in quanto San Benedetto è in piena
espansione e necessita di spazio. Nel 1961, Porto d'Ascoli viene ufficialmente
incorporata al nucleo urbano di San Benedetto: l'ISTAT, in occasione del X
Censimento, la considera infatti parte integrante del capoluogo comunale e non
più sua frazione; il centro conserva tuttavia una sua specifica identità, come
quartiere.

Il 18 giugno 1944 dopo 144 bombardamenti aerei e sei cannoneggiamenti navali
che hanno devastato la città nella seconda guerra mondiale, San Benedetto
viene liberata.

I simboli del comune possono essere così descritti:

«D'argento al guerriero all'antica aureolato e tenente la palma nella destra,
nella sinistra l'elsa della spada, in maestà dinanzi a una torre movente dal
mare, il tutto al naturale.»

«Drappo troncato di azzurro e di rosso.»

Più propriamente denominato "Mastio della Rocca" e più popolarmente noto come
"Torrione" ( _lu Turriò_ o _lu Campanò_ ) è forse l'elemento più
rappresentativo della città, spiccando dall'altura del Paese Alto a dominare
l'intero abitato. Eseguita nell'ultimo ventennio del XV secolo a seguito di
una ristrutturazione della cinta muraria dopo uno dei tanti conflitti tra
Ascoli e Fermo presumibilmente dalla famiglia Gualtieri, la quale, verso
l'anno 1145 iniziò la riedificazione del castello (sopra le rovine dell'antica
pieve caduta in rovina per mano dei pirati turchi che depredavano le coste o
per le invasioni barbariche) terminata circa ben tre secoli dopo con la
costruzione di questa insolita torre dalla foggia così singolare.[9]

Di altezza relativamente modesta (20 m), a pianta esagonale schiacciata, è
interamente in laterizio, presenta un orologio sulla faccia rivolta verso mare
e una merlatura superiore eseguita nel restauro del 1901 su progetto
dell'architetto Giuseppe Sacconi. L'interno è suddiviso in quattro livelli
forniti di copertura a volta (a botte cuspidata per i primi due livelli).[10]

Si trova accanto ad una villa privata e si può scorgere dalla S.S. 16 in
località Porto d'Ascoli. Si tratta di una torre di difesa a base quadrata del
XIV secolo con opera a sporgere costituita da beccatelli e piombatoi.
Costituita in muratura a secco con paramenti esterni ed interni in laterizio,
faceva parte di una fortezza consistente in due grandi torri, sette torrioni
con settanta merli, ricostruita dalla città di Ascoli dopo il 1348, distrutta
poi da Gentile da Mogliano, signore di Fermo.[11]

Si trova lungo la Strada Statale 16 in prossimità dell'incrocio con via Mare,
la via principale di Porto d'Ascoli. Edificio fortificato a pianta
quadrangolare del XVI secolo con corpi d'angolo a "puntone" e chiostro interno
a doppio ordine con archi a tutto sesto, la scarpatura di base è bloccata a
metà altezza con un cornicione a sezione semicircolare. Portale d'ingresso in
pietra con sovrastante stemma in pietra della città di Ascoli. La copertura è
con capriate in legno e sovrastante manto di coppi. Inizialmente aveva la
destinazione di Ospizio al Porto, Hostaria e nuovi magazzini per il deposito
delle merci, successivamente assunse il ruolo di ultimo avamposto pontificio
prima del Regno delle Due Sicilie per questo è popolarmente definita come la
"Dogana Pontificia".[12]

Il primo insediamento risale all'XI secolo dove sorgeva l'antica pieve di San
Benedetto sorta sul sepolcro di San Benedetto martire attorno alla quale, dopo
il 1140, venne costruita la cinta muraria. Poco rimane dell'antico sepolcro e
del vecchio edificio poiché la chiesa fu modificata ed ampliata alla fine del
XVIII secolo su disegno dell'architetto Pietro Augustoni. Interamente in
laterizio con facciata con cornici e paraste e timpano in pietra, nella chiesa
sono conservate, oltre a reperti, epigrafi e lapidi, diverse altre opere: una
pala del 1707 del pittore fermano Ubaldo Ricci relativa all'ultima cena, una
pala della Madonna del Rosario di anonimo del XVI secolo e un'altra della
Madonna del Carmelo, sempre di anonimo, del XVIII secolo; inoltre il simulacro
dell'Immacolata Concezione realizzata nel 1856, un Cristo Morto della seconda
metà dell'Ottocento e soprattutto l'altare di San Benedetto martire con
reliquie del Santo.[13]

Eretta dal Comune nel 1615, in onore della Madonna della Spiaggia, è stata la
prima costruzione posta fuori le mura del borgo antico. La chiesa sorgeva in
Piazza Cesare Battisti, un tempo chiamata Piazza del Mercato, sulla direttrice
che collegava il borgo vecchio e il mare, quando agli inizi dell'Ottocento la
chiesa, ormai cadente, venne sconsacrata ed adibita a magazzino. La chiesa,
riaperta al culto dal Governo Pontificio dopo il 1816, venne seriamente
danneggiata dall'alluvione del Torrente Albula del 6 luglio 1898 e quindi
abbattuta nel maggio del 1899, per ampliare la piazza del Municipio. Essa fu
uno stimolo per la popolazione a scendere in marina.

Infatti, nel giro di pochi anni, cominciarono a sorgere dei magazzini
rudimentali e casupole in cui i pescatori depositavano gli attrezzi da pesca.
La prima pietra della ricostruzione della chiesa nuova, da erigere in Piazza
Nardone (già Piazza Roma e già Piazza del Teatro perché vi si affacciava il
Teatro Concordia, sul lato opposto della chiesa), fu posta il 16 maggio 1847
dal vescovo Carlo Gentile. Il primo progetto del bolognese Gaetano Ferri fu
ritenuto troppo ambizioso e quindi seguì quello dell'ascolano Ignazio
Cantalamessa. Dopo una pausa di dieci anni, divenuto vescovo della diocesi
l'abate Giacinto Nicolai, i lavori furono ripresi. Veri animatori della
costruzione furono don Francesco Sciocchetti e padre Gioacchino Pizzi dei
Chierici Regolari che, nel 1821 acquistò l'area per costruirla. Don
Sciocchetti diede il via ai lavori che furono affidati all'architetto Giuseppe
Rossi ed approvati dall'architetto Giuseppe Sacconi.

Monsignor Luigi Boschi, vescovo diocesano, consacrò la chiesa il 4 aprile
1908. Ad opera dei successori di don Sciocchetti, venne costruito il
battistero, la gradinata esterna e metà della facciata. Subito dopo la seconda
guerra mondiale si pensò al completamento di quella che per la vastità, per
l'eleganza delle linee architettoniche e dell'ubicazione sarebbe stata
destinata a divenire una "degna cattedrale". Furono dunque edificati il
campanile, l'abside e fu completata la facciata.

Fu consacrata, con rito solenne, con elevazione a concattedrale da monsignor
Vincenzo Radicioni il 7 febbraio 1973. Dieci anni dopo, con decreto pontificio
del 30 settembre 1986 la chiesa diveniva la nuova cattedrale della "Diocesi di
San Benedetto del Tronto-Ripatransone-Montalto". È stata insignita nel 2001
del titolo di "Basilica minore". Il monumentale organo proveniente dalla
Basilica di Loreto contiene al suo interno le canne dell'organo Callido,
ricostruito da Vegezzi Bossi nel 1900 e successivamente nel 1950 da Balbiani
di Milano. Nel 1991, dopo la soppressione dal Santuario, fu acquistato dal
maestro organaro Alessandro Girotto di Postioma (TV), che dopo averlo
restaurato e ricomposto per l'occasione aggiunti nuovi registri. In seguito,
in accordo con il parroco pro tempore don Paolo Civardi, l'organo fu collocato
nella cattedrale. I concerti inaugurali furono tenuti dei maestri Giancarlo
Parodi, Donato Cuzzato e Antonio Palcich.[14]

Progettata dall'architetto ascolano Ignazio Cantalamessa e costruita a partire
dal 1870, la chiesa è stato il punto di riferimento religioso per tutto
l'antico centro storico del Mandracchio, il complesso di case di marittimi che
sorgevano attorno alla retrostante _via Laberinto_. Le vetrate policrome sono
state realizzate nel 1988 (anno dell'ultimo restauro) su disegno dell'artista
locale Marcello Sgattoni. La chiesa, in stile neoclassico ed elementi
decorativi in laterizio, ha un portale d'ingresso con timpani e fregi in
pietra che si affaccia su piazza Matteotti, l'antica piazza d'Armi, perché
luogo dove sostavano le truppe di passaggio.

La piazza è dominata dall'artistica fontana realizzata a partire dal 1870 su
progetto dell'architetto romano Virginio Vespignani. Più avanti, degni di nota
una grande ancora (a ricordo dell'antico nome dello stradone, cioè via
dell'Ancoraggio) e, più avanti, la statua _La Retara_ , dedicata cioè alla
donna addetta alla fabbricazione e riparazione delle reti da pesca, opera in
bronzo dello scultore Aldo Sergiacomi. All'interno sono custodite le immagini
della _Madonna del Rosario_ di Andrea Tavernier, una seicentesca _Fuga in
Egitto_ e la _Sacra famiglia_ , opera del massimo pittore sambenedettese
Armando Marchegiani.[15]

Non molto distante dal vecchio palazzo municipale, vi è il santuario
intitolato alla “Madonna del Santissimo Sacramento”. È la chiesa dei “Padri
Sacramentini” della “Congregazione del Santissimo Sacramento” che si richiama
all'opera e alla spiritualità di San Pier Giuliano Eymard (in francese Saint
Pierre-Julien Eymard). Ricavata dall'ex Teatro Virginia, fu consacrata l'8
dicembre 1939 dal vescovo Luigi Ferri, che in questa chiesa è sepolto. Egli
fortemente volle nella sua diocesi di Ripatransone un luogo di culto dedicato
all'Adorazione Perpetua. Nel santuario infatti il Santissimo Sacramento
dell'Eucaristia è esposto tutto il giorno all'adorazione dei fedeli che qui
accorrono numerosi.

La chiesa, di impianto moderno e a pianta rettangolare, è suddivisa in tre
navate. La parete absidale posteriore, dietro l'altare, mostra un grande
mosaico opera dell'artista contemporaneo di origini ungheresi Giovanni Hajnal.
Esso richiama l'episodio evangelico della Cena di Emmaus: l'imponente e
slanciata figura del Cristo risorto, tra lo stupore e la meraviglia dei due
discepoli, sembra congiungere la terra e il Cielo, mentre dona l'Eucaristia
sotto le specie del Pane spezzato e del Vino, sullo sfondo appare la croce con
la quale il Figlio di Dio offre agli uomini la salvezza attraverso il
sacrificio del suo Corpo del suo Sangue.[16]

Già Palazzo Anelli, deve il suo nome alla famiglia che almeno dal fine del
XVIII secolo abitava nel luogo dove oggi sorge questo edificio. La struttura
presenta elementi liberty in un contesto medievale ed è composta da due corpi
a pianta rettangolare, un avancorpo a due livelli prospettante sulla piazza e
un corpo arretrato a quattro livelli che costituiscono la torretta. Da
evidenziare le facciate arricchite da eleganti cornici e fasce marcapiano in
laterizio. Pregevoli le inferriate, le ringhiere e le cancellate in ferro
battuto a motivi floreali. Oggi, dopo un attento e mirato restauro, è la
prestigiosa sede del Vescovado.[17]

Piccola e suggestiva chiesetta rurale, tanto cara agli abitanti di San
Benedetto. Il modesto edificio esistente è stato costruito nel 1785 da
Bernardino Voltattorni. Il precedente, probabilmente molto antico, doveva
trovarsi nelle vicinanze, e presumibilmente costruito sulle rovine di un
antico tempio romano del locale forum o conciliabulum. La chiesetta di Santa
Lucia, situata lungo la _strada Panoramica_ , gode di una vista stupenda sulla
città. Nel passato era mèta, nel giorno di Pasqua, di pellegrinaggio da parte
dei devoti sambenedettesi i quali erano soliti fare un pic-nic nei suoi
dintorni.[18]

Il complesso della Palazzina Azzurra nasce dal progetto dell'ing. Luigi
Onorati ingegnere capo del Comune di San Benedetto del Tronto. Commissionata
dall'Azienda Autonoma di Cura, Soggiorno e Turismo, per "migliorare le proprie
attrezzature ricettive e creare un luogo di ritrovo e divertimento" la
Palazzina Azzurra fu inaugurata il 1º settembre 1934. In stile prettamente
razionalistico, tipico dell'epoca fascista, fu costruita a fianco dei due
campi da tennis e del Circolo Forestieri.

L'edificio a due piani, dipinto di azzurro, ospitava al piano terra il bar,
salotti, docce e servizi per signori e signore; al primo piano, al quale vi si
accedeva e tuttora vi sia accede tramite una scalinata, erano dislocati la
sala lettura, due salotti, uno spogliatoio ed un fumoir.

I salotti, dalle pareti semicircolari e vetrate, consentivano di avere una
visuale ottimale sul panorama della pineta nuova e sui campi sportivi. Un
complesso architettonico abbastanza esclusivo, ma capace di soddisfare le
diverse aspettative legate al tempo libero, allo svago estivo, nonché a quello
sportivo e festaiolo dell'epoca. L'edificio senza essere di eccelso valore
monumentale, ha avuto nella storia recente di San Benedetto un grande valore
significativo per l'immagine turistica.

La guerra mondiale che sottopose la città a pesanti bombardamenti ne
condizionarono ogni attività: ma già il dopoguerra si caratterizzò per un
rinvigorito entusiasmo. Essa si distinse per essere uno dei più ricercati
luoghi di ritrovo serale e sala da ballo del Paese, per le generazioni e per
la cultura musicale che si sono susseguite dagli anni cinquanta fino agli anni
ottanta.

Dopo un periodo di decadenza, che rifletteva le difficoltà di un'intera
comunità cittadina, il progetto di restauro intrapreso dal Comune di San
Benedetto (20 luglio 1996), restituiva alla cittadinanza la struttura
nell'accezione più autentica, con spazi destinati alla promozione e alla
diffusione dell'arte, con sale destinate all'esposizione, uffici e servizi, il
tutto completato da parco. Nel suo cortile è ospitata _Vale & Tino_,
eccezionale scultura in neon colorato di Marco Lodola.[19]

Il teatro "Concordia" nasce ufficialmente come progetto cittadino, nel corso
di una riunione tenuta nell'aula consiliare, indetta dall'Associazione dei
filarmonici locali, il giorno 28 luglio 1827. A seguito di un'accurata
ristrutturazione è tornato nella piena disponibilità della cittadinanza il 30
aprile 2008, con una serie di spettacoli che ha visto alternarsi sul
palcoscenico compagnie locali a professionisti di livello nazionale.

Questa statua è collocata nel punto in cui il lungomare si innesta con il molo
sud del bacino portuale e riproduce la tenuta dei pescatori durante le
tempeste, quando, per richiamare l'attenzione sul pericolo derivante dalla
nebbia incombente sul mare, si servivano della tromba. È opera di Cleto
Capponi, artista grottammarese.

Realizzato dall'artista Mario Lupo nel 1986, il monumento a il gabbiano
Jonathan Livingston, protagonista del libro di Richard Bach, sorge lungo la
passeggiata del _Molo sud_ , quella che è stata ribattezzata _The Jonathan's
way_. L'opera, proiettata per 10 metri, racchiude in un cerchio azzurro la
vita dei gabbiani e delle acque. È il simbolo della operosità generosa e della
tenacia tipiche della gente di mare, gente abituata ad affrontare e superare
silenziosamente ostacoli e difficoltà.

Lo storico viale Secondo Moretti, costruito agli inizi degli anni trenta del
secolo scorso dall'ingegner Luigi Onorati nell'ambito del progetto che portò
alla realizzazione del lungomare, situato nel centro della città,
perpendicolare all'inizio del lungomare nord, è ormai da decenni, il luogo
d'incontro della popolazione sambenedettese e dei dintorni. Zona pedonale,
recentemente ristrutturato, sede di locali storici della città e di numerose
attività commerciali, da alcuni anni è arricchito da una collezione di opere
di arte moderna, in particolare sculture, di Ugo Nespolo, Enrico Baj, Mark
Kostabi, Paolo Consorti, Marco Lodola, Paolo Annibali.

Punto nevralgico del corso, indiscusso punto riferimento e luogo di ritrovo
della cittadina è la suggestiva piazza Giorgini (o rotonda Giorgini), dedicata
a Carlo Giorgini, uno dei più amati sindaci della città, famosa come _la
Rotonda_ , situata all'incrocio tra la fine di viale Secondo Moretti e
l'inizio nord del lungomare. La caratteristica fontana situata al centro della
piazza, è ormai diventata uno dei simboli e delle immagini più note della
città.

Nel 1931 su progetto dell'ingegner Luigi Onorati fu realizzato il lungomare
che ancor oggi, oltre ad essere una via di comunicazione essenziale, è il
centro pulsante della San Benedetto turistica ed è anche divenuto il luogo col
quale si identifica l'immagine cittadina, in Italia e anche all'estero, per il
portale virgilio.it quello di San Benedetto è uno dei lungomari più belli
d'Italia.[20]. Considerato spropositato all'epoca della costruzione, ha una
sede stradale larga complessivamente 30 metri e parte dalla famosa e
suggestiva rotonda Giorgini ( _la rotonda_ ), al termine del centralissimo
viale Secondo Moretti, e, nella sua parte più settentrionale, per il ritiro
del mare conseguente al continuo ingrandimento del porto, risulta molto
arretrato rispetto alla riva del mare. Conclude nella rotonda Salvo D'Acquisto
a Porto d'Ascoli per una lunghezza complessiva di circa 6 km.

È costeggiato da lussureggianti giardini, una pineta, campi da tennis, una
pista di pattinaggio e un edificio, la "Palazzina Azzurra", storico locale
della città, sulla foce del torrente Albula che determina la fine del primo
tratto, a sud del quale parte la zona più propriamente turistica, con
stabilimenti balneari sulla spiaggia da un lato e ville ed alberghi dall'altro
lato della strada. Caratteristica peculiare del lungomare è l'abbondante
presenza di palme (in prevalenza Phoenix canariensis e sylvestris) che sono
diventate un po' il simbolo cittadino (oggi, tra giardini pubblici e privati e
lungo i viali cittadini, si contano un totale di circa 8.000 palme di varie
specie) in senso turistico, avendo preso la stessa azienda di promozione
turistica il nome di Riviera delle Palme.

Nel 2001 è stata completata la pista ciclabile che costituisce un'unica
passeggiata fino a Cupra Marittima verso nord e fino a Porto d'Ascoli verso
sud. La parte sud del lungomare, è stata oggetto di interventi in tempi
diversi. Nel 2004 si è dato il via ad un rifacimento radicale che ha visto
l'ammodernamento della prima parte del lungomare sud: sono state ampliate sia
la zona pedonale che la pista ciclabile. Poi nel 2007 è stato inaugurato il 2º
tratto. Il tracciato ciclabile fa parte del più esteso progetto denominato
Ciclovia Adriatica che una volta completato collegherà l'intera costa
adriatica.

Oltre all'area pedonale ed alla pista ciclabile, sono presenti dei "giardini
tematici", le "oasi": giardino arido, giardino umido, giardino delle palme,
giardino delle rose, giardino della macchia mediterranea. I materiali scelti
sono compatibili con la nuova vocazione del lungomare in modo da far apparire
tali tratti veri e propri spazi naturali sul mare, ove sostare per ammirare il
panorama, o per l'accesso diretto alla spiaggia. Sul sito ufficiale del Comune
è possibile ammirare le foto del nuovo lungomare ed effettuare anche un giro
virtuale. Nel 2016 sono iniziati i lavori di riqualificazione del lungomare
nord, che si estende per circa 2 km e va dal "Palazzo Las Vegas" al torrente
Albula.[21][22]

Ne fanno parte gli stabilimenti balneari della prima parte del lungomare nord,
dal torrente Albula alla concessione numero 20 (inclusa la 29), e sono gli
chalet storici della città costruiti intorno agli anni cinquanta e sessanta e
che, per la maggior parte, hanno mantenuto caratteri tipologici di quegli
anni.

Il faro è entrato in funzione ufficialmente nel 1957 ed è stato costruito tra
_la Rotonda_ e la zona portuale (in zona strategica e centrale all'area
portuale), in considerazione del fatto che l'importanza di un faro è nella
posizione e nella portata del fascio di luce. È elemento necessario ai
naviganti e marinai per l'avvicinamento alla costa, come richiamo
nell'oscurità notturna per gli uomini in mare che localmente, prima della sua
costruzione avevano come riferimento solo il _Torrione_ e il suono delle
campane; idealmente per questo motivo è stato costruito lungo la
perpendicolare che parte dal Paese Alto in direzione est.

È una torre cilindrica su fabbricato ed è alta 31 metri. Sulla sua sommità si
trova collocata una lampada alogena da 1000 W che emana una luce bianca che,
grazie a delle lenti opportunamente combinate ed allineate, viene riflessa
emergendo come un intenso fascio di raggi paralleli, quindi convogliata in un
unico punto e proiettata in lontananza. La portata della luce del faro si
proietta ad una distanza di 32 MN in condizioni di perfetta visibilità (22 Mn
portata nominale). Con il versante ovest oscurato (a prevenire fastidi alla
città) ed è una luce ottica rotante che emana due lampi in un periodo di dieci
secondi. Visibilità: 135 - 045 (270). In condizione di eventuale avaria, vi è
anche un fanale più piccolo di riserva con una portata più contenuta (18 Mn).
In presenza di nebbia si aziona pure il nautofono collocato sulla punta del
molo sud che emana un segnale sonoro per le imbarcazioni che altrimenti non
riuscirebbero a percepire i due fanali identificativi dell'imboccatura del
porto, rispettivamente con luce verde nel molo nord e con luce rossa nel molo
sud. La scala a chiocciola con 150 scalini porta alla sommità della struttura
e ad una terrazza dalla quale è possibile vedere da levante l'intera città e
le colline circostanti.

Il faro di San Benedetto del Tronto oggi funziona in automatico grazie ad una
fotocellula che lo aziona o lo spegne. Ma all'epoca della sua costruzione, era
un faro manuale il cui funzionamento si realizzava dietro degli ingranaggi
mossi da un peso motore che quotidianamente doveva essere ricaricato dal
farista. Il faro assume una notevole importanza per tutta la marineria medio
adriatica sia perché esso è l'unico che ha una portata notevole tra Ancona ed
Ortona sia per la portata geografica (la distanza, cioè, alla quale può essere
visto tenendo conto della curvatura della terra e della quota a cui è l'occhio
dell'osservatore).

Situata a nord della foce del fiume Tronto, è un'area di 200 ettari nella
quale sono presenti solo pochissimi edifici rurali e che, nonostante qualche
zona coltivata e nonostante i tentativi di bonifica integrali effettuati nel
passato, presenta una zona umida di grandissima importanza a livello biologico
e aviofaunistico. È indicata come una delle ultime zone umide per la
migrazione dell'avifauna, presente tra la foce del Po e il Gargano ed è uno
dei rarissimi tratti di spiaggia sabbiosa con retroterra non edificato di
tutto l'Adriatico. È ricca di specie vegetali e animali a rischio o sempre più
rare sul suolo italiano, e la sua importanza in ottica ambientalista è sempre
crescente data la continua antropizzazione di tutte le zone costiere sia delle
Marche che del confinante Abruzzo.[23][24]

Edificio del 1543 edificato come torre di avvistamento, si trova all'interno
dell'area protetta dalla riserva.

Abitanti censiti[25]  

Il comune al 31 dicembre 2012 conta 46.962 abitanti. Gli abitanti sono così
ripartiti: 22080 maschi e 24882 femmine, le famiglie sono 20230.

Secondo i dati ISTAT al 1º gennaio 2016 i cittadini stranieri residenti nel
comune erano 3 229. Le nazionalità maggiormente rappresentate erano:[26]

«...la singolare cadenza di quel dialetto che si estrania da tutti gli altri
delle Marche e dell'Abruzzo, un dialetto di adusti corsari provenuti chissà da
quale parte del sud...»

Il dialetto sambenedettese è compreso, al pari degli altri dialetti della
provincia di Ascoli Piceno, nei dialetti marchigiani meridionali. Tali parlate
sono caratterizzate da una fonetica di tipo meridionale, che va
dall'indebolimento delle vocali atone alla metafonesi delle toniche, assumendo
forme diverse secondo le aree prese in considerazione. Il dialetto
sambenedettese è diffuso ormai nella sua forma più pura solamente tra le
generazioni più anziane del centro storico e della zona portuale. Nelle zone
agricole della parte meridionale del comune, come a Porto d'Ascoli e nella
Sentina, si parla una varietà di sambenedettese con influenze dalla vicina
Martinsicuro. Il sambenedettese è, tra i dialetti del gruppo aso-truentino,
uno dei più conservativi, mantenendosi quasi immune dalle influenze fermane,
ascolane e abruzzesi.

«…..di questo paese che a me pare il più bello, il cui dialetto, che ad altri
può sembrare barbaro, ha per me tanta poesia, tanta dolcezza di ricordi da
sentirne l'acuta nostalgia nella lontananza, ho cercato di ritrarre le
abitudini, i sentimenti semplicemente……»

Le principali caratteristiche del dialetto sambenedettese sono:

La vera caratteristica propria del dialetto sambenedettese è il mantenimento
degli antichi frangimenti vocalici, ormai estinti nella maggior parte degli
altri dialetti aso-truentini. Infatti nel dialetto sambenedettese puro avviene
l'apertura a catena di tutte le vocali toniche non metafonizzate (o derivate
da un dittongo):

Il lessico presenta inoltre derivazioni greche come per esempio il termine
_cònë_ , "bella bambina" (cfr. Greco _εἰκὸνη_ ), e _cucàlë_ (cfr. Greco
_κουκάλη_ ) che significa "gabbiano".

Ha sede a San Benedetto del Tronto l'Ospedale civile Madonna del Soccorso, al
quale fanno capo i presidi sanitari posti nelle località di Centobuchi,
Grottammare, Montefiore dell'Aso, Porto d'Ascoli e Ripatransone.[27]

Nel territorio cittadino sono presenti i seguenti istituti di scuola media
superiore:

Hanno sede nel comune le sedi distaccate dell'Università di Camerino e
dell'Università Politecnica delle Marche.

Il Polo museale denominato "Museo del Mare" è composto da cinque sezioni: il
Museo Ittico "Augusto Capriotti", il Museo delle Anfore, il Museo della
Civiltà Marinara delle Marche, l'Antiquarium Truentinum e la Pinacoteca del
Mare. I primi quattro sono ubicati negli spazi del Mercato Ittico
all'Ingrosso. La Pinacoteca del Mare invece si trova all'interno del Palazzo
Piacentini.[28]

È tra i musei più importanti del territorio piceno. Intitolato all'insigne
scienziato sambenedettese Augusto Capriotti, inaugurato nel 1956 comprende
oggi oltre 9.000 esemplari suddivisi in: pesci, crostacei, molluschi, cetacei,
echinodermi, celenterati e fossili. Interessante anche la biblioteca
contenente più di 1.000 volumi comprendente anche testi rari e di valore
storico e scientifico.[28]

Ospitato nei pressi del porto, rappresenta una singolare collezione di anfore
di disparate epoche (cananee, fenicie, puniche, greche, romane e bizantine)
raccolte in tutto il Mediterraneo dai pescherecci sambenedettesi che
praticavano la pesca a strascico, tecnica già da anni non più consentita, che
ha permesso di recuperare questi reperti perduti di civiltà passate.[28]

Il Museo della Civiltà Marinara delle Marche è parte del polo museale ”Museo
del Mare”, che comprende il Museo Ittico Augusto Capriotti, il Museo delle
Anfore e la Pinacoteca del Mare a Palazzo Bice Piacentini. È situato nello
stabile del Mercato Ittico ed espone una collezione permanente di oggetti
legati alla vita marinara in un percorso espositivo multimediale.[28]

Ultima sezione del polo museale "Museo del Mare", si trova anch'esso negli
spazi del Mercato Ittico all'Ingrosso che già ospitano il Museo Ittico, il
Museo delle Anfore e quello della Civiltà marinara delle Marche. L'Antiquarium
raccoglie numerosi reperti archeologici recuperati negli anni scorsi
dall'Archeoclub locale, e documenti antichi che narrano la storia di San
Benedetto del Tronto e dei comuni limitrofi dal Neolitico fino al
millequattrocento.[28][29].

All'interno del Paese Alto, già dimora della poetessa Bice Piacentini, ora di
proprietà del comune, ospita il Centro di esposizione di Arte Contemporanea,
l'Archivio storico del comune di San Benedetto (con tutto il materiale
documentario prodotto dal comune dal 1700 al 1970, e un documento del 1570 lo
"Statuto dei Fermani", raccolta di leggi e regolamenti del dipartimento dello
Stato Pontificio). Dal 4 aprile 2009 è inoltre sede della **Pinacoteca del
Mare** , dove sono esposte oltre 180 opere del patrimonio comunale, con
dipinti di Alfred Joseph Chatelain, Adolfo De Carolis, Angelo Landi e Armando
Marchegiani, oltre ad una sezione dedicata alle fotografie storiche della
città proveniente dagli archivi privati dei fotografi locali Sgattoni e
Traini. Vi è inoltre allestita una mostra permanente sulla liuteria locale
(strumenti ad arco e pizzico, accessori, modelli, fotografie e un fondo
documentale sui musicisti e liutai storici della Provincia di Ascoli Piceno),
che testimonia la lunga tradizione del Piceno nella costruzione degli
strumenti musicali.

Il Museo d'Arte sul Mare (MAM) è un museo permanente all'aperto che si
sviluppa per 1.150 metri lungo la passeggiata del _Molo sud_ (chiamata _La
strada di Jonathan_ ). Esso contiene 145 opere tra sculture e murali, delle
quali 140 realizzate sulle facce dei blocchi frangiflutti di travertino e
cemento, allineati lungo la passeggiata, da 130 scultori e wall painters
ospiti del Simposio artistico internazionale " _Scultura Viva"_ e provenienti
da 37 nazioni di cinque continenti.[30]

Fa parte del circuito dei musei sistini della Diocesi di San Benedetto del
Tronto-Ripatransone-Montalto delle Marche, si trova nei pressi della
Cattedrale (nell'ex caserma dei Carabinieri), ed ospita una notevole
collezione di arte sacra comprendente sculture lignee di pregio.

Il museo pietraia dei poeti sorge in contrada Barattelle, a pochi chilometri
dal centro cittadino, sulla sommità di una collina che sovrasta la città. Di
proprietà dello scultore locale Marcello Sgattoni, è un'esposizione permanente
delle sue creazioni e delle sue sculture costituite da materiali derivati dal
territorio stesso e per questo perfettamente integrate con l'ambiente
circostante.

Il piatto tipico di San Benedetto del Tronto è il _brodetto alla
sambenedettese_ ( _lu vrudètte_ ) una zuppa di pesce, senza pomodoro (al
limite con pomodoro verde) e con l'aggiunta di peperoni e aceto, unica nel suo
genere.

Questa pietanza esiste "da quando esistono i pescatori a San Benedetto", ed ha
costituito per secoli il principale elemento del pasto dei marittimi.

Ha un'origine antica e prettamente popolare derivata dall'abitudine della
gente di mare di cucinare, direttamente _a bordo_ , quella parte del pescato
non destinabile alla vendita, sia per la qualità (poco richiesta), sia per la
taglia troppo piccola e sia infine per l'insufficienza quantitativa; da tale
mescolanza di pesci, buoni seppur non di grandi dimensioni, nasce il
_brodetto_.

Non esiste una ricetta codificata del brodetto, vi sono molte variazioni sul
tema. C'è il brodetto di barca (preparato ancora dai marinai appunto _a bordo_
) fatto con i pesci che sono a disposizione ed un brodetto, che sopravvive in
alcune famiglie, più rigoroso nella ricerca di specie di pesci appropriati.
C'è un brodetto di ristorante che ha inserito scampi o canocchie, vongole o
cozze, irreperibili nelle ricette più tradizionali.[31]

Le minestre di pesce, piatto tipico marinaro, che si mangiava la sera come
piatto caldo. Sulla terraferma invece nacquero le prime cantine, dove si
pagava solo lo _“scomoto”_ , ossia il servizio al tavolo, il vino consumato e
l’eventuale cottura di pasta condita con i sughi portati direttamente dai
pescatori. La popolazione locale si riuniva presso le Cantine per passare del
tempo insieme in allegria, bevendo il vino e gustando il pesce fresco appena
pescato. I piatti tipici dell’epoca erano:

Soltanto dopo la nascita della pesca oceanica nacquero le trattorie, dove si
mangiava sia carne che pesce, da cui iniziarono a svilupparsi le prime
avvisaglie della ristorazione, e con essa, la nascita degli antipasti, le
grigliate di pesce e le fritture fino ad arrivare al concetto di ristorazione
attuale.[32]

Per quanto riguarda gli alcolici, tutta la zona della Provincia di Ascoli
Piceno è nota per la produzione del Rosso Piceno Superiore, Falerio, Rosso
Piceno, Passerina, Vino cotto e del _Il Caffè del Marinaio_[33], una antica
ricetta dei pescatori di San Benedetto del Tronto.[34]

Festa del patrono della città, per molti anni è stata organizzata ogni ultimo
sabato di maggio, ma dal 2008 si è tornati a celebrarla nella data di origine,
il 13 ottobre, giorno esatto a cui si fa risalire nell'anno 304, il martirio
del soldato romano.[35][36]

E' la mostra mercato dell'antiquariato più grande della Riviera. Nata a San
Benedetto nel 1991 si svolge quattro volte l'anno con 200 espositori che
provengono da tutta Europa. Lo scenario delle Palme rende unica
l'ambientazione di questo mercato di antiquariato.

Uno degli eventi principali dell'estate sambenedettese, si svolge l'ultima
domenica di luglio e consiste in una processione in mare con i pescherecci, in
cui i pescatori rendono omaggio alla Madonna della Marina, l'imbarcazione
principale, che precede il corteo di imbarcazioni, ospita il ritratto della
Madonna proveniente dalla cattedrale. Dopo la benedizione da parte del vescovo
e il ricordo delle vittime del mare, avviene il lancio in mare della corona di
fiori. Segue poi una processione a terra fino alla cattedrale. Per il porto ed
il centro cittadino ci sono stand gastronomici, come da tradizione a base di
pesce. La festa si conclude in tarda serata con un grande spettacolo
pirotecnico in mare a cui le persone assistono dal porto e dalla
spiaggia.[37].

Organizzato a giugno di ogni anno nell'ambito del MAM (Museo d'Arte sul
Mare[30]), che si sviluppa lungo i 1.150 metri del molo sud, il Simposio
internazionale d'arte "Scultura viva" è una delle più interessanti
manifestazioni cittadine. Ad esso partecipano scultori e pittori muralisti
provenienti da ogni parte del mondo, che, durante una settimana e alla
presenza del pubblico, realizzano le loro opere sulle facce dei massi
frangiflutto, allineati a margine della lunga passeggiata artistica.

Uno dei concorsi più rinomati nel campo del cinema documentario a livello
nazionale, si svolge ogni anno nel mese di luglio.[38].

_Anghiò_ (che in dialetto sambenedettese significa alice) è stato il Festival
Internazionale del Pesce Azzurro che si tiene a San Benedetto ogni estate con
lo scopo di dare visibilità ad una specie ittica presente in grande quantità
nei mari italiani, attraverso mostre a tema, laboratori didattici per bambini,
piatti tipici della tradizione italiana e internazionale da degustare freschi,
convegni ed incontri a tema, laboratori del gusto ed altre iniziative
finalizzate alla conoscenza del pesce azzurro. L'evento serviva anche a
promuovere e a valorizzare la lunga tradizione ittica della Regione Marche e
di San Benedetto in particolare. È stato sostituito da "Ittica", organizzato
dalla Confcommercio.[39]

Rassegna Teatrale Nazionale, che si tiene in città ogni estate, nell'area
_Parco Wojtyla_ , in cui si esibiscono varie compagnie teatrali. Della durata
di sei settimane, il festival, arrivato alla seconda edizione, viene
organizzato dalla compagnia teatrale _Gli O'Scenici_.[40].

La fiera del fumetto di San Benedetto del Tronto, è la più grande delle Marche
ad ingresso gratuito. Solitamente dura 2 giorni con una grande esposizione di
settore, ospiti del mondo del fumetto, del cosplay e di youtube. Il festival è
arrivato alla terza edizione e viene organizzato dall'Associazione Culturale
Fumetti Indelebili.[41]

La città presenta un nucleo antico (il "Paese alto" o " _su dèntrë_ " in
sambenedettese) su un modesto rilievo a poca distanza dal mare, ai piedi del
quale si sviluppa l'abitato originario della parte più recente, la " _Marina_
". Questa è attraversata dal corso del torrente Albula e si è sviluppata con
gli anni fino al fiume Tronto, a meridione, inglobando la località Porto
d'Ascoli, mentre a nord si salda con il quartiere Ischia di Grottammare, con
la quale costituisce un unico agglomerato urbano che giunge fin quasi al fiume
Tesino. A sudovest seguendo l'argine del fiume Tronto si fonde con la frazione
Centobuchi di Monteprandone.

La città di San Benedetto del Tronto è suddivisa in 16 quartieri: Agraria,
Albula centro, Europa, Fosso dei Galli, Mare, Marina centro, Marina di sotto,
Paese Alto, Ponterotto, Porto d'Ascoli centro, Ragnola, Salaria, San Filippo
Neri, Sant'Antonio da Padova, Santa Lucia, Sentina.

Il comune di San Benedetto del Tronto e i comuni limitrofi di Grottammare,
Acquaviva Picena, Monteprandone, Colonnella e Martinsicuro si configurano come
un'unica entità urbana non essendovi soluzione di continuità tra gli abitati.
Tale agglomerazione ha conosciuto un notevole e costante sviluppo dal
dopoguerra ai giorni nostri: nel 1951 aveva 47.337 abitanti divenuti 70.140
nel 1971, 96.012 nel 2007 e 100.611 nel luglio 2010 distribuiti su un
territorio di 125 km² e con una densità di popolazione pari a 805 ab/km².

Ben più vasta è tuttavia l'area (o regione) metropolitana di San Benedetto del
Tronto, basata sui flussi pendolari e individuata con la metodologia del
_Functional Urban Regions_ (FURs). Secondo tale metodologia al polo
metropolitano vanno aggregati tutti i comuni contermini che abbiano almeno il
10% di tasso di pendolarismo verso di esso. L'area metropolitana di San
Benedetto del Tronto raggiunge in tal modo una popolazione di 175.818
abitanti, distribuita in 23 comuni entro un raggio di 15 km dalla città su un
territorio di 472 km² e con una densità demografica pari a 366 ab/km².

San Benedetto del Tronto è divenuto, nel corso dei secoli, un polo
peschereccio e turistico di primaria importanza nazionale. Nel 1912 il varo di
un porta-pesce a motore ha avviato un processo di trasformazione della
propulsione dei natanti che, dalla vela, è giunto sino ai motopescherecci
oceanici.[42] Accanto a queste vicende si sono avuti ammodernamenti e sviluppi
anche in altri settori direttamente collegati alle attività sul mare, come la
cantieristica, la lavorazione della canapa, la costruzione di cavi e di reti,
le officine della motoristica navale, la strumentistica di bordo, la
commercializzazione del pescato (San Benedetto vanta il mercato ittico
all'ingrosso più importante d'Italia), le catene del freddo per il trasporto
del pesce.[43]

Sebbene in continuo calo, questo settore rimane trainante per l'economia
locale se non si considera solo la parte propriamente marittima (si tenga
presente che San Benedetto del Tronto è il secondo porto italiano, dietro
Mazara del Vallo, per quantità di pesce pescato e numero di pescherecci ed uno
dei maggiori mercati ittici d'Italia) ma si tiene conto di tutto l'indotto, e
soprattutto la sviluppatissima industria conserviera che, nata a supporto
della commercializzazione del pesce, oggi opera su tutti i prodotti
alimentari, in primo luogo quelli ortofrutticoli. A San Benedetto del Tronto
inoltre troviamo un Centro di addestramento professionale per gli addetti alla
pesca di altura.[42]

«...gli ardimentosi pescatori di San Benedetto del Tronto si spingono
dovunque: dall'Atlantico all'Artico, in Islanda, in Giappone, valenti in
tecniche non consuete in Italia. Sono così diversi da tutti gli altri delle
Marche, da costituire una specie di colonia e di razza a parte.»

La numerosa e ardita flottiglia a motore sambenedettese, i cui veloci scafi
solcarono le rotte di Capo Bon, le azzurre platee levantine, le acque
atlantiche dell’Equatore, quelle del Mar Rosso e i freddi mari del Nord,
lasciano bene intendere l’epopea di quella che è stata la pesca oceanica. Dopo
la fortunata esperienza della _SAPRI_ dei fratelli Merlini prima della Seconda
guerra mondiale, e dopo le prime pioneristiche campagne di pesca nel
Mediterraneo, nel 1956 ha inizio la grande avventura atlantica.

La prima imbarcazione a superare le Colonne d'Ercole per raggiungere nuove
zone di pesca è stata il _Nicola Marchegiani_ a cui seguirono, con ritmo
sempre più serrato e continuo, iniziative di altri intraprendenti armatori
locali. Dopo le campagne di pesca in Oceano Atlantico, durante le quali i
numerosi equipaggi delle diverse flottiglie facevano base all’isola di Las
Palmas de Gran Canaria, fu la volta dell’Oceano Indiano ed infine anche del
Oceano Pacifico, davanti alle coste del Perù.

Un periodo forse di breve durata ma sicuramente di notevole ed esaltante
impatto sul tessuto socio-culturale ed economico della marineria
sambenedettese e, per induzione, di tutta la città. è infatti quello per San
Benedetto il periodo del boom e dei cambiamenti; proprio in virtù delle
cospicue rimesse degli addetti alla pesca oceanica, la città si espande
velocemente, nascono interi nuovi quartieri sino, ed oltre, i confini
territoriali ed un benessere economico diffuso investe, in vari gradi, tutti i
ceti cittadini.[44]

Il porto di San Benedetto del Tronto che secondo la classificazione nazionale
dei porti italiani è considerato di 2ª categoria, 1ª classe; è un importante
centro di pesca. Esso è formato dal _Molo Nord_ interamente banchinato e dal
_Molo Sud_ a tre bracci. Tra la radice del molo nord e lo scalo d'alaggio si
trova la _Banchina del Mercato del Pesce_ , mentre tra lo scalo d'alaggio e la
radice del molo sud si estende una Banchina di Riva. A sud dello scalo
d'alaggio è stata realizzata la nuova Darsena Turistica con pontili nel suo
interno. Due sono le banchine destinate alla pesca, lunghe 80 e 1150 m ed
illuminate da torri faro. L'imboccatura del porto è rivolta a nord. Possiede
circa 380 posti barca, le imbarcazioni devono avere una lunghezza massima di
25 metri. Il porto ospita una cospicua flotta di pescherecci ed è il secondo
porto per importanza delle Marche dopo Ancona ed il primo come porto
peschereccio.

Il turismo rappresenta la voce più importante delle entrate cittadine. San
Benedetto si è affermata, fin dai primi decenni del Novecento, come una delle
più note e apprezzate stazioni balneari italiane. A partire dalla seconda metà
degli anni sessanta, si è imposta anche come la prima meta turistica delle
Marche per numero di presenze. Durante l'estate San Benedetto, triplica e a
volte quadruplica i suoi abitanti, può raggiungere una popolazione giornaliera
compresa tra i 150.000 e 200.000 abitanti tra turisti alloggiati nelle
strutture ricettive e pendolari.[45][46] Nel 2014, per la prima volta, è
risultata la seconda meta turistica per numero di presenze solo dopo
Senigallia.[47]

Vanta la Bandiera Blu della Comunità Europea e investe nel promuovere e nel
consolidare un'immagine acquisita ormai non solo a livello nazionale. Tale
immagine è veicolata, da circa un decennio, con il marchio "Riviera delle
Palme", nome che, accomunandoli sotto la stessa Azienda di Promozione
Turistica, ingloba anche gli altri due paesi rivieraschi della parte più
meridionale del Piceno, Grottammare e Cupra Marittima, oltre ad alcuni paesi
dell'entroterra sambenedettese, Offida, Monteprandone, Acquaviva Picena,
Ripatransone e al comune laziale di Accumoli (entrato a far parte del
consorzio nel 2008). La consistenza ricettiva, tra esercizi alberghieri e
appartamenti è notevole: San Benedetto del Tronto vanta oltre 200 esercizi tra
alberghi, residence e B&B; vanno aggiunti 150 stabilimenti balneari e 42
spiagge libere lungo il litorale sambenedettese.[48]

La vicinanza di San Benedetto del Tronto a verdeggianti colline del Piceno con
importanti borghi di origine medievale, permette interessanti escursioni per
gli appassionati d'arte, di storia e di enogastronomia, nel raggio di pochi
chilometri.

Tra le attività economiche più tradizionali, diffuse e attive vi sono quelle
artigianali, come la rinomata produzione di articoli per arredamento, in
vimini o in midollino e l'arte del merletto apprezzata in tutta Italia.[49]

Importante è anche la lavorazione del rame, finalizzata alla realizzazione di
una vasta gamma di prodotti, che spazia dal vasellame alle anfore, oltreché
quella orafa e quella della ceramica.

San Benedetto è collegata con Roma, in tutte le fasce orarie della giornata,
da una pluralità di corse di pullman di linea, attraverso la via Salaria o sul
percorso autostradale A24.

La città è collegata all'Autostrada A14 mediante il casello di San Benedetto
del Tronto sito a sud della città, la parte nord è servita invece dal casello
di Grottammare. Dal casello di San Benedetto è possibile raggiungere la città
tramite la strada sopraelevata "SP227".

Tramite il raccordo autostradale RA11 da San Benedetto è possibile raggiungere
velocemente Ascoli Piceno e conseguentemente le zone industriali e le
cittadine poste lungo la vallata del Tronto.

Ad est è collegata con Roma e Rieti attraverso la Strada statale 4 Via Salaria
(Roma-San Benedetto), arteria che necessita in alcuni tratti di ammodernamenti
ma per la maggior parte ha caratteristiche di strada extraurbana secondaria e
a scorrimento veloce.

In futuro è prevista la costruzione di una bretella collinare, che congiungerà
da nord a sud la città, smaltendo così l'intenso traffico cittadino,
concentrato principalmente sulla SS16 e sul lungomare.

San Benedetto possiede due stazioni ferroviarie, una centrale nei pressi del
porto e l'altra nella località di Porto d'Ascoli; entrambe sono poste sulla
ferrovia Adriatica.

Dalla stazione di Porto d'Ascoli parte la diramazione per Ascoli, che serve
tutta la vallata del Tronto e la città di Ascoli Piceno. Tale diramazione,
secondo i progetti iniziali, avrebbe dovuto proseguire in direzione di Rieti
fino ad arrivare a Roma, costituendo la Ferrovia Salaria.

A San Benedetto il servizio di trasporti pubblici urbani è gestito dalla
società Start che con un buon numero di linee serve tutti i quartieri della
città, le cittadine della vallata del Tronto ed i paesi collinari adiacenti al
comune. È attiva anche una linea extraurbana per Ascoli Piceno, Giulianova,
Civitanova Marche e Roma.

La città presenta una cospicuo numero di piste ciclabili, tanto che è
possibile percorrerla senza interruzioni da nord (dove presenta un
collegamento con la pista ciclabile di Grottammare) a sud (immergendosi
all'interno del Parco della Sentina). Dal 2001 al 2010 è stato completato il
tratto che costituisce un'unica passeggiata fino a Cupra Marittima andando ad
ampliare il lungo Corridoio Verde Adriatico. Nei prossimi anni è prevista la
costruzione di un ponte sul fiume Tronto, che renderà possibile il
collegamento tra il tratto ciclabile all'interno della Sentina e la pista sul
lungomare di Martinsicuro (TE).[50]

Presso la stazione ferroviaria centrale e la riserva naturale della Sentina è
attivo un servizio di Bike Sharing gratuito, per turisti e residenti, chiamato
_C'entro in Bici_. La pista ciclabile di San Benedetto del Tronto è inserita
nel Corridoio Verde Adriatico, la pista ciclabile che costeggia la riviera
adriatica e che attraversa cinque regioni dall'Emilia-Romagna alla Puglia.[51]
Dalla Ciclovia Adriatica (nei pressi della Riserva naturale regionale Sentina)
si dirama poi la Ciclovia Salaria, un percorso ciclistico che, una volta
completato, andrà a collegare la costa adriatica con Roma e con la costa
tirrenica (a Ostia) seguendo da vicino l'itinerario dell'antica Via
Salaria.[52]

Hanno sede nel comune le società di calcio: Sambenedettese, militante nel
campionato di Serie C 2017-2018, S.S.D. Porto d'Ascoli S.r.l. (Eccellenza)
2017-2018, Torrione Calcio 1919 (Seconda Categoria) 2017-2018, Agraria Club
(Seconda Categoria) 2017-2018.

La squadra di calcio a 5 Riviera delle Palme C5 partecipa al campionato di
Serie C1 2017-2018.

La società Sambenedettese Beach Soccer, disputa la Serie A,del campionato
italiano di beach soccer.[59][60][61]. Ha vinto: lo Scudetto nel 2014, nel
2017 e nel 2019, la Coppa Italia, nel 2013 e nel 2017, la Supercoppa nel 2014,
2015 e 2017.

La squadra femminile Sambenedettese Beach Soccer nata nel 2019[62], ha
disputato e vinto la Serie A del campionato italiano di beach soccer dello
stesso anno.[63]

In due occasioni il Giro d'Italia passò per san Benedetto del Tronto, nel 1953
fu l'arrivo della 3ª tappa e nel 1964 fu l'arrivo della 11ª tappa (entrambi
provenienti da Rimini).

Dal 1967 San Benedetto del Tronto è sede fissa dell'ultima tappa della
Tirreno-Adriatico.[64]

Si svolge, ogni anno, nel mese di maggio la _Granfondo San Benedetto del
Tronto_.[65]

Ha sede nel comune la società World Sporting Academy.

Ha luogo a San Benedetto la Maratonina dei Fiori manifestazione podistica
organizzata dall'Atletica Avis[66].

Nel 2010 il comune ha ospitato i campionati europei di pattinaggio in
linea[67]; nel 2011 i campionati italiani.[68]

La squadra milita in c1

La San Benedetto Tennis Cup, in passato anche _Carisap Tennis Cup_ e _Banca
dell'Adriatico Tennis Cup_ , è un torneo professionistico di tennis giocato
sulla terra rossa. Fa parte dell'Challenger Tour.[69] Si gioca annualmente nel
mese di luglio, nel Circolo Tennis Maggioni a San Benedetto del Tronto in
Italia, dal 2001.In precedenza vi era già stato un torneo Challenger il San
Benedetto Challenger, le cui uniche edizioni furono disputate nel 1981 e
1982.[70]

Di seguito è riportata la lista dei principali impianti presenti nel
territorio comunale:

Altri progetti

