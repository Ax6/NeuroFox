**Rocco Siffredi** , pseudonimo di **Rocco Antonio Tano** (Ortona, 4 maggio
1964), è un attore pornografico e regista pornografico italiano.

Il suo pseudonimo si ispira a Roch Siffredi, il protagonista del film gangster
_Borsalino_ (1970) interpretato da Alain Delon.[5][6]

Siffredi è tra i più noti sulla scena pornografica internazionale e
occasionalmente interprete anche di film non porno, oltre che regista e
produttore di film per adulti. Ha creato una propria casa di produzione con il
nome di Rocco Siffredi Production.

La sua carriera di attore porno è iniziata nel 1984 – a parte una breve pausa
di due anni in cui si è dedicato all'attività di modello – e prosegue tuttora
nonostante abbia dichiarato più volte di voler concludere la carriera,[7][8]
senza tuttavia mantenere la parola.[9][10][11]

Nato a Ortona (provincia di Chieti) il 4 maggio 1964 con il nome di Rocco
Antonio Tano, all'età di sedici anni ha iniziato a lavorare nella marina
mercantile e nel 1982 ha raggiunto il fratello Edoardo Bergis a Parigi per
collaborare nel suo ristorante.[12] Nel 1984 in un locale a luci rosse ha
incontrato Gabriel Pontello, protagonista e produttore porno francese degli
anni ottanta che gli ha aperto le porte al porno presentandolo al produttore
Marc Dorcel e al regista Michel Ricaud: _Belle d'amour_ è il suo primo film
pornografico.[13]

Innamorato di Tina, una giovane modella inglese, ha abbandonato l'attività
pornografica dirigendosi a Londra, dove ha intrapreso la carriera di modello
già tentata in giovanissima età.[14] Qui è diventato indossatore per l'agenzia
Garwin's, ma al termine della storia d'amore con Tina è contattato da Teresa
Orlowsky per rientrare nel mondo del porno.[15]

Nel 1987 ha recitato in _Fantastica Moana_ (il suo primo film italiano) al
fianco di Moana Pozzi e con la regia di Riccardo Schicchi.[16] Nel 1990 si è
trasferito a Los Angeles, dove l'amico d'infanzia Marco Pe lo ha presentato al
regista John Leslie, venendo inserito nel cast del film _Curse of the
Catwoman_ del 1991[17] che si rivelò essere un successo.[18]

Nel 1991 a Las Vegas ha ricevuto il suo primo AVN Award per il film di John
Stagliano come migliore attore porno per scene di sesso a tre,[19] a cui
seguirono i film _Bizzarri istinti sessuali_ ( _House of Dreams_ )[20] e
_Secrets_ per la regia di Andrew Blake.[21] Le più importanti case di
produzione europee lo chiamarono per offrirgli ruoli da protagonista in film
porno di alta qualità, ma Siffredi rifiutò e accettò l'offerta in un secondo
momento.[22] A Roma ha girato con Alex Perry _Wild Attraction_[23] e _Grand
Prix Australia_ di Alex di Renzy.[24]

Walter Molitor lo scelse come protagonista nel film _Dr. Rocco Mr. Sodo_ ,
parodia del romanzo di Robert Louis Stevenson _Lo strano caso del dottor
Jekyll e del signor Hyde_.[25] Ha recitato anche in _Portrait Passion_ ,
ispirato al romanzo di Oscar Wilde _Il ritratto di Dorian Gray_.[26] È il
vampiro in _Ejacula, la vampira_ di Max Bellocchio, adattamento porno del
celebre filone di Dracula,[27] mentre in _Chamaleons_ di John Leslie ha la
parte più importante della carriera,[28] tanto che nel 1992 ha ricevuto tre
AVN Award.[29] Nel maggio dello stesso anno ha anche vinto l'Hot d'or di
Cannes come miglior attore straniero per il film _The Adventures of Mikki
Finn_ di Jack Remy.[30][31]

Nel 1993 è nuovamente premiato a Francoforte con l'AVN Award come migliore
interprete dell'anno per i film _Face Dance_ ,[32] _Face Dance 2_[33] e il già
citato _Chamaleons_.[34] Inoltre nel mese di maggio ha ricevuto a Cannes l'Hot
d'or come migliore attore europeo per il film _Portrait Passion_ di
Molitor.[35] Sempre nel 1993 iniziò anche a dirigere e produrre film porno
dopo aver fondato la Rocco Siffredi Production a Budapest.[36] Nel 1996 ha
vinto l'Hot d'or a Cannes come miglior regista esordiente.[37]

Nel 1997 è uscito _Rocco e le storie tese_ con Anita Blond, Anita Dark e la
moglie Rosa Caracciolo, oltre alla partecipazione del gruppo musicale Elio e
le Storie Tese (senza però Feiez) come colonna musicale del film.[38]

Nel 1999 recitò in _Romance_ , pellicola-scandalo di Catherine Breillat,[39]
nel 2001 in _Amorestremo_ di Maria Martinelli[40] e nel 2004 in _Pornocrazia_
(sempre di Breillat), tre film che si discostavano dal genere completamente
porno, pur presentando scene di sesso esplicito non simulato, sebbene è
disputato se Siffredi abbia avuto del sesso esplicito con la co-protagonista
Caroline Ducey in _Romance_ (lei disse di no, Siffredi invece sì).[41] Nel
2007 è apparso insieme al gruppo ska punk Le Braghe Corte nel video musicale
del brano _These Boots Are Made for Walkin'_ ,[42] mentre nel 2011 ha
partecipato, con un ruolo minore, al film non pornografico _Matrimonio a
Parigi_ diretto da Claudio Risi.

Sebbene avesse annunciato per la prima volta il proprio ritiro dal porno come
interprete (continuando tuttavia a focalizzarsi sulla regia e produzione di
film pornografici) all'età di quarant'anni nel giugno 2004,[7] Siffredi è
tornato a recitare in film porno a partire dal dicembre 2009 a causa della
frustrazione sessuale e della delusione come regista con i suoi talenti
maschili, così come lo stato generale dell'industria del porno.[43][44] Come
motivi per il suo primo ritiro nel 2004 aveva affermato che era per la sua
famiglia: «I miei figli stanno crescendo e non posso più dire solo: "Papà sta
andando a lavorare per fare soldi per la famiglia". Vogliono sapere di
più».[45]

Nel corso della sua carriera ha anche collaborato alla realizzazione di alcune
pubblicità italiane[46][47] e nel 2012 ha partecipato come guest star al
diciottesimo episodio della quinta stagione del telefilm _I Cesaroni_ ,
episodio dal titolo _Senza mezze misure_.[48][49]

Nel febbraio 2013 è ospite d'onore alla 63ª edizione del Festival di Sanremo:
ha infatti partecipato all'esibizione musicale del gruppo Elio e le Storie
Tese.[50] Nel novembre 2013 ha condotto sul canale televisivo Cielo il
programma _Ci pensa Rocco_ , che lo ha visto aiutare coppie in crisi.[51]

Nel gennaio 2015, Siffredi è partito per il mar dei Caraibi presso le isole
insulari Cayos Cochinos (a nord-est di La Ceiba sulla costa settentrionale
dell'Honduras), diventando uno dei concorrenti della decima edizione del
reality show _L'isola dei famosi_.[52]

Durante la semifinale de _L'isola dei famosi_ ha annunciato per la seconda
volta il ritiro dalla carriera di attore porno[53] (senza tuttavia mantenere
la parola, avendo continuato a prendere parte a film come _Rocco One on One_ e
_Rocco's Intimate Castings_ ),[1] venendo eliminato nel corso della finale con
il 65% dei voti e classificandosi quinto.[54]

Nel 2016 lui e la sua famiglia sono stati i protagonisti di una serie sulla
loro vita quotidiana andata in onda su La5 dal titolo _Casa Siffredi_.[55]

Sebbene avesse annunciato nuovamente il proprio ritiro a _L'isola dei famosi_
, non ha mantenuto la parola e nel marzo 2017 ha ufficialmente annunciato il
suo ritorno al porno anche come attore.[11]

Nel 2017 Rocco Siffredi ha dichiarato pubblicamente di essere bisessuale.[56]

Siffredi si è spesso esibito sia in film porno con una trama sia nel gonzo,
con stili di sesso che vanno dall'ordinario all'estremo, ma sono state le sue
scene di sesso anale e che comprendevano l' _anilingus_ , così come scene di
sesso ruvido e la sua intensità psicologica e atletismo, che gli hanno valso
il riconoscimento e infine un seguito di culto, tanto che nel 2001 il suo
mentore John Stagliano ha affermato: «Rocco ha molto più potere in questo
settore rispetto a qualsiasi attrice».[8]

L'attrice pornografica Bobbi Starr ha parlato di Siffredi così: «Ogni ragazza
nel settore che è stata con lui vi dirà che ha fatto cose che non avrebbe mai
fatto con nessun altro».[57]

Parlando delle sue attrici femminili Siffredi ha invece detto: «Voglio vedere
l'emozione... la paura... l'eccitazione... gli occhi alzarsi dalla
sorpresa».[10]

È sposato dal 1993 con l'ex collega ungherese Rózsa Tassi, incontrata lo
stesso anno agli Hot d'or di Cannes e dalla quale ha avuto due figli: Lorenzo
(nato nel 1996) e Leonardo (nato nel 1999), promessa ungherese del salto in
alto.[58][59] La famiglia vive stabilmente da oltre quindici anni a Budapest e
Siffredi ha interpretato alcuni film con la moglie.

A proposito della sua decisione di tornare al porno nel 2009 dopo il suo primo
ritiro nel 2004 ha raccontato: «Ho parlato con mia moglie e ha detto che è
solo un problema mio, non appartiene a lei e ai ragazzi. E lei mi disse: "Hai
deciso di fermarti, noi non te l'abbiamo mai chiesto. Quindi se vuoi tornare,
puoi farlo"».[10] Tuttavia dopo un lungo periodo di prestazioni ad alta
intensità e con molto tempo lontano dalla sua casa in Italia, Siffredi ha
annunciato ancora una volta il suo ritiro nel 2015 (seguito da un secondo
ritorno alle scene nel marzo 2017) per il bene del suo matrimonio, affermando:
«Oggi posso vedere che mia moglie è la priorità assoluta. Lei merita di avere
quello che voleva dal primo giorno, di essere solo con me senza condividermi
con altre ragazze».[8] Dopo essere rimasto nudo da solo per una settimana a
_L'isola dei famosi_ è stato riportato che Siffredi avrebbe detto a un suo
amico che «non mi sono mai sentito così "nudo" come allora. Ero tutto solo e
mi ha dato molto tempo per pensare a quello che è importante. E ho realizzato
che non voglio perdere mia moglie», al che la moglie ha quindi dichiarato: «Lo
conosco molto bene e lo amo per chi e ciò che è. Vediamo come sarà questa
nuova versione di lui».[60]

Siffredi ha discusso anche della sua vita personale a _L'isola dei famosi_ ,
affermando che per più di un anno non si sentiva più a proprio agio di fronte
alla telecamera e che qualcosa dentro di lui stava cambiando, mentre parlando
della sua sessualità ha affermato che la sua dipendenza dal sesso emerse come
«una sorta di diavolo in me», aggiungendo che «a volte mi manda fuori di
testa», tanto da ammettere di aver chiesto aiuto a Dio attraverso lo spirito
di sua madre, di cui porta sempre una fotografia.[61]

Rocco Siffredi è un tifoso del Vicenza.[62]

Altri progetti

