**Cesare Barbetti** (Palermo, 29 settembre 1930 – Lucca, 13 settembre 2006) è
stato un attore, doppiatore e direttore del doppiaggio italiano.

Figlio di attori, nasce su una nave ancorata a Palermo, nel settembre del
1930. Esordisce al cinema a soli quattro anni nel film _Il cappello a tre
punte_ di Mario Camerini, dove interpreta il figlio del governatore. Tra il
1935 e il 1945 ha una carriera importante di attore bambino, culminata
nell'interpretazione del personaggio di _Marco_ nel film _Dagli Appennini alle
Ande_ (1943).[1]

Successivamente, verso la metà degli anni cinquanta si dedica al doppiaggio,
entrando a far parte della C.D.C. (Cooperativa Doppiatori Cinematografici), la
più famosa società di doppiaggio d'Italia. Qui diventerà uno dei massimi
esponenti del doppiaggio italiano, pur continuando con una certa frequenza
anche la carriera di attore televisivo.

Cesare Barbetti è stato uno dei più validi doppiatori italiani,[2] è noto
soprattutto per aver prestato la voce a Robert Redford in quasi tutti i suoi
film, Robert Duvall, Steve McQueen, Warren Beatty, Kevin Kline, Dean Jones,
Dick Van Dyke e Steve Martin in alcune significative interpretazioni, Roger
Moore nella serie _Attenti a quei due_ e nel film _I 4 dell'Oca selvaggia_ ,
William Shatner in _Boston Legal_ , David Soul nel ruolo del sergente Ken
Hutch in _Starsky& Hutch_, Guy Williams in _Zorro_ , Jim Hutton nel telefilm
_Ellery Queen_ e Jon Voight in _Mission: Impossible_ , _Anaconda_ e _Heat - La
sfida_.

Tra gli altri attori doppiati vi sono Anthony Hopkins in _The Elephant Man_ ,
_Il Bounty_ e _Dracula di Bram Stoker_ , Jack Nicholson in _Chinatown_ ,
Michael Caine in _Fuga per la vittoria_ , Ray Liotta in _Quei bravi ragazzi_ ,
Martin Sheen, Rutger Hauer, Christopher Walken, Jacques Perrin, Paul Newman,
Jack Lemmon, Bruce Lee, William Hurt e Arnold Schwarzenegger.

È morto a 75 anni a causa di complicazioni cerebrali derivanti da un incidente
stradale avuto due mesi prima, mentre si stava dirigendo a Carrara per
ritirare il Leggio d'oro alla carriera.[3][4] Il suo ultimo doppiaggio è stato
quello sul personaggio di Doc Hudson nel film d'animazione _Cars - Motori
ruggenti_.

Altri progetti

