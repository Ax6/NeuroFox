**Villamagna** è un comune italiano di 2 273 abitanti[2] della provincia di
Chieti in Abruzzo. Fa parte dell'Unione delle Colline Teatine.

Si tratta di un clima tipicamente collinare, con escursioni termiche annue e
giornaliere non troppo accentuate e piogge moderate (tra 700 e 800 mm annui),
concentrate soprattutto in autunno.[3]

Il nome del paese testimonia la presenza, in età romana, di un insediamento
latino. Infatti, in latino _villa_ significa "fattoria", "podere", mentre
_magna-am_ significa "grande". Nel 1059 viene citata come Villa Magna, mentre
nel 1308 viene citata come Villa Majna.[4]

La prima notizia storica risale al IX secolo: dei monaci benedettini si
stanziarono nell'870 nel convento di San Severino, che nel XII secolo risulta
pertinenza dell'Abbazia di San Liberatore a Maiella presso Serramonacesca. Nel
1059 il Castello di Villamagna insieme con la sua Pieve di S. Michele risulta
tra i possedimenti della Diocesi di Chieti, come risulta da una Bolla di
conferma inviata da Papa Niccolò II al nuovo Vescovo Teatino Attone[5]. Nel
1086 alcuni terreni agricoli ricompresi nel territorio del Castello di
Villamaina o Villa Maina vengono ceduti dal castellano, tal Ugo di origine
franca, al Monastero di S. Clemente a Casauria[6]. Con la decaduta del
convento di San Liberatore, il vescovo di Chieti concesse il paese ai
Normanni; ma nel 1096 il normanno Drogone (detto anche Tasso, o Tassone, o
Tascione), fratello del Conte Roberto I di Loritello con il quale condivideva
il governo dell'Abruzzo adriatico, restituisce al Vescovo di Teate Rainolfo
vari possedimenti che il Vescovado aveva perso dal IX secolo in poi, tra cui
appunto la stessa Villamagna[7]. Nel 1272 vi fu una rivolta che portò nel 1450
verso il demanio. Nel 1461 Ferrante d'Aragona donò Villamagna a Chieti. Nel
1525 Carlo V investì come signore di Villamagna Antonio di Sava.
Successivamente, nel 1567, Filippo II concesse il paese ad Agostino Scipioni
mentre nel 1800 il paese fu del duca Caracciolo di Gessopalena. Inoltre, fino
al 1566 il paese subì scorrerie di Turchi.[4]

L'edificio attuale, affacciato in Piazza Marconi, è la chiesa principale del
paese, fu ricostruito tra il 1730 ed il 1750.[8]In questo periodo fu
ricostruita la facciata incompiuta, e ristrutturata la pianta a croce latina,
con i bracci del transetto allargati, con coro interno diviso da due vani
coperti da volta. Il campanile è una torre a cuspide. L'interno a navata unica
è decorato da stucchi barocchi, marmi e tele dipinte. I dipinti sono
inquadrati in ovali ornati da motivi filiformi barocchi, con scene della vita
di Cristo e dell'Antico Testamento. Altre tele di pregio sono _Santa
Margherita contro i turchi_ (1746) di Antonio Sardelli e _San Michele
Arcangelo con Gesù e la Madonna_ di Donato Teodoro (1753).

Forse risalente al XIII secolo fondata dai Minori conventuali. Del medioevo ne
rimane il prospetto laterale con un arco gotico.[8]La chiesa sorge nella parte
est del paese, in Largo San Francesco, ha impianto rettangolare in laterizio,
con un portale ogivale insieme a finestre ad arco a sesto acuto, il resto
della facciata è barocca, con architrave a timpano triangolare, portale
architravatao sovrastato da finestrone centrale. L'ex convento è stato
completamente trasformato, fondendosi con le case civili di Porta da Piedi;
l'interno è stato ristrutturato nel 2010, divenendo auditorium comunale,
conservando però tracce della chiesa, in particolare si conservano il soffitto
a capriate lignee finemente decorato con rilievi geometrici, il capo altare in
marmo policromo a tabernacolo. Il soffitto è stato restaurato nel 1871, oltre
ai rilievi geometrici, conserva delle parole tratte dal _Cantico di Frate
Sole_ e alcuni affreschi.

Sopra il portale vi è un timpano a forma di lunetta ed una finestrella a forma
di oblò. La chiesa è in stile romanico.[9]

È ubicato in posizione centrale nel paese, nella posizione più significativa
accanto alla ex chiesa di S. Giovanni, a metà strada fra le due vie quasi
parallele, che collegano le due piazzette prospicienti le chiese di S.
Francesco e S. Maria Maggiore e che costituiscono, con i vicoli di
collegamento, la struttura stradale del centro. L'isolato è quasi totalmente
occupato dal palazzo che apre il suo ingresso principale al n. 24 di Via del
Popolo. L'edificio rappresenta, a tutt'oggi, la vera e più importante
emergenza architettonica del paese oltre a compendiare in sé l'intera storia
del nucleo antico. Nonostante un impianto di più antiche origini (romane) di
cui rimangono la cisterna e un'epigrafe in pietra del 1500, l'edificio
presenta alcuni caratteri stilistici settecenteschi. Nel fronte sul retro si
può notare ancora traccia di una meridiana. Alla fine del Settecento risalgono
le notizie storiche sul passaggio di proprietà tra i duchi di Sant'Elia a Tito
Battaglini, combattente nella campagna di Russia come capitano medico
nell'esercito napoleonico. Nell'Ottocento i suoi figli, Giovanni e Giuseppe,
si dividono il palazzo. Giovanni, cavaliere e acceso sostenitore
dell'annessione degli Abruzzi nella costituenda Italia, lascia il secondo
piano del Palazzo e parte del piano terreno al figlio Tito, generale
pluridecorato della prima guerra mondiale, storico, politico e padre
dell'attuale proprietario, prof. Giovanni Battaglini. Giuseppe, medico, lascia
il primo piano e parte del piano terreno ai figli Adelchi, pure lui medico e
politico, Elda e Linda. Caratteristiche architettoniche del palazzo: Il
portale, bugnato e ad arco, si apre su un profondo androne pavimentato a
mattoni composti a spina di pesce e coperto da una volta a botte ellittica con
unghie. Archi ellittici e una crociera terminano l'androne prima di una
chiostrina dove sono collocati il pozzo, un piccolo frantoio e la botola
d'accesso alla cisterna sottostante. Una sorta di obelisco costituito da vari
elementi assemblati è collocato al centro della chiostrina mentre su una
parete è murata un'epigrafe in pietra datata 1500. Il vano scale, seppure
ampio, presenta ripide scalinate a gomito. Ampi loggiati a tre archi e coperti
a crociere aprono la scalinata verso la chiostrina. Gli interni dei due
appartamenti al primo piano sono caratterizzati da notevoli adattamenti
apportati negli anni trenta. Quasi ovunque è stata realizzata una
controsoffittatura delle altissime volte, che pare presentassero ancora
qualche decorazione. Il secondo piano ha invece mantenuto i caratteri
dell'appartamento settecentesco: stanze distribuite sul perimetro o sulla
chiostrina con corridoi di disimpegno o collegate l'una all'altra. Gli
ambienti sono molto ampi, soprattutto quelli rivolti verso il mare. Le alte
volte sono, a padiglione con o senza unghie, con ampie specchiettature,
probabilmente sede di decorazioni perdute, o a botte.

Erano gli unici accessi al paese. Sono in stile medievale.[8]La. Porta da Capo
è la più interessante, presso la chiesa Santa Maria Maggiore, caratterizzata
da arco a tutto sesto dentro una cornice monumentale in laterizio a quattro
paraste sopra le quali svetta un pinnacoli pinnacolo, più uno centrale sul
rialzo sopra la chiave di volta. La Porta da Piedi è un arco posto in una
cornice con due paraste laterali a nicchie cieche.

Abitanti censiti[10]  

Incentrata da poco sul turismo, Villamagna è nota nella provincia, e
successivamente è divenuta famosa in Abruzzo e anche nel Paese per la
produzione vinicola. Insieme ai centri vicini di Vacri e Bucchianico,
Villamagna ha sviluppato una produzione in cooperativa sociale del vino, e
oggi si ricorda il DOC Villamagna del rosso. La principale cantina sociale si
trova in via Regina Margherita. Una seconda è in contrada Santa Lucia.

La principale squadra di calcio della città è l' _A.S.D. Villamagna Calcio_
che milita nel girone C di 1ª Categoria. I colori sociali sono il giallo ed il
rosso. Il 21 maggio 2017 conquista la promozione in Prima Categoria vincendo
la finale Playoff contro il Villanova.

L' _A.S.D. Villamagna Bike_ è una squadra amatoriale di ciclismo affiliata
alla Federazione Ciclistica Italiana. Dal 2008 organizza nel territorio
villamagnese una gara ciclistica riservata alla categoria Allievi denominata
_Memorial GIUSEPPE LUNELLI_.

Dalla stagione sportiva 2018/2019 è attiva sul territorio Villamagnese la
società Futsal Villamagna nata, dalla ceneri della Futsal Majna, grazie
all'impegno di un gruppo di calciatori locali e sostenuta da imprenditori del
luogo. Ha adottato per la prima volta nella storia del FootSaloon villamagnese
i classici colori giallorossi. Attualmente milita nel campionato di Serie D.

Altri progetti

