**Dante Maffia** (Roseto Capo Spulico, 17 gennaio 1946) è un poeta, romanziere
e saggista italiano.

È nato in Calabria e vive a Roma. Ha scritto opere tradotte in molte lingue.

Esordisce nel 1974 pubblicando la raccolta di versi, _Il leone non mangia
l'erba_ , con la prefazione di Aldo Palazzeschi. Le sue successive prove
poetiche gli hanno portato la stima di grandi nomi, come Mario Luzi, Giorgio
Caproni, Giacinto Spagnoletti, Natalia Ginzburg e Dario Bellezza (suo intimo
amico). A lungo si è dedicato alla ricerca e all'insegnamento nell'ambito
della cattedra di letteratura italiana del prof. Luigi Reina, presso
l'Università di Salerno.

Ha fondato riviste letterarie di prestigio come "Il Policordo", e diretto
"Polimnia". Come critico letterario ha collaborato inoltre col quotidiano
"Paese Sera".

Il suo lavoro più importante è _Il romanzo di Tommaso Campanella_ , del 1996.
Il suo ultimo romanzo si intitola _Il poeta e lo spazzino_ , edito da Mursia e
prefato da Walter Veltroni. Per quanto riguarda i suoi lavori di poesia sono
da segnalare _Lo specchio della mente_ e _Il canto della rana e dell'usignolo_
; sono in ogni caso numerosissime le sillogi pubblicate da Maffia.

Ha vinto diversi premi: Alfonso Gatto, Rhegium Julii, Montale, Un ponte per
l'Europa, Insieme nell'arte, Stresa (1997) ed è stato finalista al Premio
Viareggio (1974). Nel 2010 gli è stato assegnato il Premio Corrado Alvaro
grazie al romanzo _Milano non esiste_. Dal 2013 è Presidente del Premio
Vittoriano Esposito di Celano (Aq).

Nel 2004 Carlo Azeglio Ciampi lo ha insignito della medaglia d'oro alla
cultura della Presidenza della Repubblica.

Il 10 dicembre 2010 presso Palazzo Chigi a Roma, Dante Maffia viene insignito
da Gianni Letta del Premio Giacomo Matteotti per la Letteratura Italiana.

