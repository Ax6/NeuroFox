**Dolo** ( _El Dòło_ /el 'dɔeo/ in veneto) è un comune italiano di 15 037
abitanti[2] della città metropolitana di Venezia in Veneto. È sede dell'unione
di comuni "Città della Riviera del Brenta".

Il territorio del comune si trova al centro della Riviera del Brenta,
estendendosi su entrambe le rive del Naviglio. In corrispondenza del centro di
Dolo, il Naviglio si sdoppia formando la cosiddetta isola Bassa. L'area è
solcata da numerosi altri corsi d'acqua, piccoli rii e canali di scolo come la
Seriola, il Serraglio, il Brentoncino e il Tergolino.

Secondo un documento conservato nell'archivio di Stato di Padova, nel 1241,
nel territorio di Dolo era situata una torre, tuttavia su questa la fonte non
aggiunge altro, inoltre, anche un disegno databile al 1463 raffigura una
torretta di modeste dimensioni in corrispondenza della sponda settentrionale
del Brenta. Come alcuni sostengono da questa tipologia strutturale sarebbe
derivato il toponimo Dolo, difatti queste venivano chiamate, in latino,
_dolon_ e in volgare, a seconda del luogo, _dolo o dolone, dolione, dulone,
dosone dojone, dogone e dongione._ A località chiamate Dollo e Dullo fanno
riferimento almeno quattro atti notarili del XIII secolo.

Il toponimo Dolo viene rintracciato per la prima volta in modo certo nei
_Diari_ di Marin Sanudo databili al 30 settembre 1513. Egli annotò:

“Se intese i nemici, levati eri di Piove di Saco, aver brusato alcune case di
zentilhomeni e di altri et alcune non aver toco [=toccato], e aver passà tutto
il campo la Brenta e la cha' dil Dolo, brusato e ruinato quante case hanno
trovato, e ale Gambarare, a San Bruson brusà assa' case di Valieri e Badoeri
et altri. Item, vegnando di Padoana, hanno brusà molte case poste su la
Brenta, et hanno passato la Brenta a guazo [=a guado], ch'è bassa a la cha'
dil Dolo, tutto il campo e il viceré”

Sull'etimologia del toponimo sono state avanzate altre 4 ipotesi:

La statua della "Madonna dei Molini" è esposta sulla facciata principale del
vecchio molino demaniale di Dolo. Una leggenda di tempi relativamente recenti
racconta di un cieco da oltre 40 anni, tale Giovanni Candian, che il 17 aprile
1813 fu miracolato dalla Madonna riacquistando improvvisamente la vista.
Subito, la "Madonna dei Molini" divenne oggetto di devozione da parte dei
cittadini dolesi.

Dolo fu probabilmente una mansione romana e un borgo medioevale. Il suo
sviluppo inizia, però, solo nel Basso Medioevo.

Tra il XII e il XIV secolo il comune di Padova si espande a danno dei comuni
limitrofi e della Repubblica di Venezia, per difendersi dalla quale costruisce
numerose città e opere fortificate fornite di uomini in armi (a Stra,
Camponogara, Sambruson, Dolo, Mirano ecc.) soprattutto sotto la signoria dei
Carraresi, che costruirono, ad esempio, il castello di Oriago, ma soprattutto
utilizzarono l'area paludosa tra Arino e Cazzago come zona difensiva
costruendo quattro torri (torre di Arino; torre di Cazzago; torre Asinara e
torre della Stradella). Questo sistema difensivo venne definito _serraglio_.

Tra il 1405 e il 1406 ha luogo l'ultima guerra tra Carraresi e la Repubblica
di Venezia la quale conquista Padova e tutti i suoi territori. Il territorio
dolese dunque passa sotto la Serenissima ma continua ancora a dipendere,
religiosamente, dalle parrocchie di Fiesso d'Artico e di Sambruson (sotto la
diocesi di Padova) e amministrativamente dalle ''ville'' (comune rurale dotato
di autonomia) di Ca' del Bosco e di Alture di Sambruson.

Per tutto il XV secolo Venezia sorvolò su moltissime zone le quali caddero
nelle mani di monasteri e famiglie confinanti, altre zone vennero, invece,
messe all'asta così passarono, ad esempio, nelle mani di grandi famiglie come
i Malatesta nel 1470-73 (Mira, Sambruson e Lova).

Cristoforo Contarini acquistò Ca' del Bosco che poi rivendette a Guio Ferragù;
Marco della Scola, tra gli altri territori, prese l'Isola del Maltempo e
Andrea Corbelli i campi della Molinella.

Terreni ''carraresi'' andarono anche a Rambaldo Capodivacca, egli acquistò nel
1406 13 campi e mezzo ad oriente del centro di Dolo e nel 1413 prese in
affitto territori dalle monache benedettine di S.Maria Fistomba. Alla sua
morte i territori passarono alla figlia Francesca e al marito Dolo Dotto il
quale propose iniziative di recupero del pascolo e dell'agricoltura.

Nel 1405 dopo che Dolo Dotto si impadronisce della zona dove passava strada
della Fornace le monache di S.Maria di Fistomba per permettere alle derrate
agrarie di arrivare al monastero fecero costruire una strada (strada delle
Monache) che partiva dalla punta orientale dell'Isola del Maltempo e giungeva
fino a Cazzago.

Nel 1459 il monastero, e di conseguenza tutti i suoi territori (compreso
Cazzago e Ca' del Bosco), furono uniti al monastero padovano di Santo Stefano.
Tra il 1464 e il 1467 Dolo Dotto muore e i territori passano in eredità ai
figli, in seguito, tra il 1508 e il 1516 il territorio venne saccheggiato
durante la guerra tra Venezia e la lega di Cambrai.

Negli ultimi decenni del XV secolo il territorio ebbe un promiscuo sviluppo
dato dalla costruzione dei mulini, pontili e squeri. Il nuovo paese si
caratterizzò fin da subito per la vivacità dei commerci e da qui nacque la
necessità di unire le numerose ville sotto un unico toponimo e in un unico
comune autonomo. Le tre parti però non giunsero mai a ad unità amministrativa,
per cui il toponimo, entrato veramente in utilizzo nei documenti ufficiali nel
1540, comprendeva solamente l'area compresa tra i due comuni di Ca' del Bosco
ed Isola di Sambruson.

Nel 1572 alla villa mancava solamente un'autonomia religiosa così la
popolazione prese l'occasione della visita del vescovo Nicolò Ormanetto alla
parrocchia di Fiesso per farsi promettere l'esercitazione della cura delle
anime se la chiesa fosse stata ingrandita. Così nel 1576 Dolo venne colpito
dalla peste ma se la cavò egregiamente affidandosi a San Rocco al quale venne
così dedicata la Chiesa.

Nel 1579 la chiesa non era ancora terminata ma la popolazione esortò il nuovo
vescovo, Federico Corner, ad elevarla a luogo di ''cura d'anime'', questo così
inviò don Camillo Ronconi a risolvere alcuni problemi; egli infatti:

Per tutto il Settecento i veneziani vedevano nel Naviglio del Brenta il
naturale proseguimento del Canal Grande e ogni anno trascorrevano lunghi
periodi di villeggiatura nelle loro dimore di campagna. Col tempo l'influenza
veneziana trasforma Dolo in un luogo ricco di eleganti palazzi e famoso per le
conversazioni nei salotti che faranno del paese uno dei luoghi d'incontro più
frequentati della Riviera del Brenta.

Sotto Napoleone Bonaparte (dal 1797), e subito dopo sotto il Governo
Austriaco, Dolo divenne comune della Provincia di Padova. Alla creazione dei
Dipartimenti col ritorno di Napoleone nel 1806, Dolo fu mantenuto nella
provincia padovana (Dipartimento del Brenta) e costituito come uno dei Cantoni
nel Distretto di Padova. Dal 22 dicembre 1807 venne staccato dall'orbita
padovana e aggregato al Dipartimento dell'Adriatico (Provincia di Venezia).
Dopo il 1815 appartenne al Regno Lombardo-Veneto e, nel 1866, entrò a far
parte del Regno d'Italia.

Dopo l'unione del Veneto al Regno d'Italia (1866) gli ospedali esistenti nella
provincia di Venezia erano a Venezia centro storico, Chioggia, Dolo,
Portogruaro, Noale, Salzano. Il movimento degli ammalati era molto contenuto.
Nel triennio 1877-79 a Dolo e Portogruaro ci furono in media 220 ammalati; a
Noale (100) e Salzano (15). A quella data a Dolo era già operativo l’Ospedale
civile, il quale ebbe origine da un legato amministrativo di lire 4000 date
dal patrizio veneziano Nicolò Priuli. Antonio Guolo viene invece considerato
il rifondatore dell'ospedale perché il 30 dicembre 1852 donò ben 106000 lire.
Cifra con la quale, con un contributo aggiuntivo di un consorzio tra i comuni
di Dolo, Mira, Stra e Fiesso d'Artico, permise di acquistare la parte storica
dell'attuale edificio e organizzare i primi 70 posti letto. Con il Regio
decreto-legge dell'8 dicembre 1878 fu approvato lo Statuto per la costruzione
di una casa di riposo, finanziata, secondo le disposizioni di un legato
amministrativo, pari a 36768 lire dell'epoca, fatto dal nobile inglese
Williams Owen, che risiedeva a Dolo e dove fu sepolto.[4]

Nella prima metà del Novecento gli edifici dell'ospedale furono ampliati. Fu
costruito inoltre, all'interno del parco, un grande edificio stile liberty ad
uso di sanatorio per i malati di tubercolosi. In questo edificio tra il 1938 e
i primi mesi del 1943 si verificò quello che la bibliografia medica anti
tubercolare definì "l'esperimento involontario di Dolo". Una esperienza che
permise di verificare la validità del vaccino italiano messo a punto da
Giovanni Petragnani e Gaetano Salvioli, vaccino che diventò nel 1948 il
Vaccino Diffondente Salvioli.[5]

L'8 luglio 2015 una violenta tromba d'aria, di grado F4 della Scala Fujita, si
è abbattuta su Dolo. Il fenomeno, durato quasi 10 minuti, ha coinvolto altresì
i comuni di Mira e Pianiga. Il tornado ha percorso 11.5 km e ha avuto una
larghezza variabile dai 500 m al chilometro. Vi sono stati gravi danni
materiali a case, automobili e infrastrutture nonché una vittima, 72 feriti e
alcune centinaia di sfollati[6].

Nel 1457 dopo i danni apportati alle colture nel 1446-47 e la distruzione del
ponte di Bassano venne autorizzato lo scavo in territorio di Sambruson di un
canale, lo ''sborador'', tramite il quale far defluire in laguna le acque del
Brenta. La costruzione iniziò solo nel 1459, questo aveva inizio a Mira Taglio
e portava le acque brentane a Giare. Doveva avere una larghezza sui 35 metri,
il suo alveo doveva essere un metro e mezzo più alto di quello del Brenta.
Doveva passare a un tiro di pietra dalla torre di Sambruson, in linea retta, e
sul nuovo canale dovevano venir costruiti due ponti. Di questi due ne venne
costruito solo uno presso l'incile, in questo modo gli edifici a destra dello
sborador rimasero isolati e perciò, secondo attestazioni, almeno dal 1470
nacque un terzo comune sul territorio parrocchiale di Sambruson, con le terre
di Alture e Sambruson Torre: Isola di Sambruson.

Nel 1460 iniziarono i lavori per rettificare tre anse del Brenta, presso Ca'
di Dolo ''super Miram'' (oltre Mira), la volta di Dolo Dotto e presso Mira. Lo
scopo era quello di far scorrere il flusso del Brenta più velocemente evitando
così la troppa pressione sugli argini. I lavori vennero ostacolati dagli
elevati costi così si decise di impiegare persone condannate dallo Stato come
manodopera, non si sa ancora, però, se i lavori vennero effettivamente
iniziati e portati a termine.

Nel 1488 il Senato, data l'inefficienza dello sborador, approvò la costruzione
del Brenta Nova che, utilizzando il tratto iniziale dello sborador, portasse
le acque del Brenta a scaricarsi nella laguna di Chioggia, i lavori
procedettero lentamente anche perché si aggiunse la costruzione di un invaso
con doppie porte indispensabile per la navigazione fluviale da e per Venezia.
Il tutto venne ulteriormente rallentato dalla guerra dei Cambrai in cui si
vide coinvolta Venezia e che portò un'enorme ondata di violenza nei territori
dolesi nel 1513.

Nel 1534 il Collegio delle acque dispose di proseguire i lavori del Brenta
Nova e la costruzione a Fusina dei mulini ed altri edifici. Si arrivò così nel
1540 quando il Collegio stabilì di deviarne lo sbocco a Brondolo e di spostare
la costruzione dei molini da Fusina a Dolo. I mulini vennero completati nel
1551 e in tre anni si munirono di 12 ruote o macine. Gli edifici del Brenta
Nuova e i mulini, così, divennero i punti di forza per lo sviluppo economico
del paese. La Repubblica di Venezia mantenne la proprietà dei molini che però
affittò a privati.

San Rocco - Facciata

San Rocco - interno

San Rocco - organo

Mulini

"Squero" cinquecentesco

Abitanti censiti[8]  

Oltre al Patrono San Rocco (16 agosto), a Dolo si festeggia la Madonna della
Salute (21 novembre), venerata nella chiesetta dell'ospedale.

Nella frazione di Arino si festeggia il patrono Arcangelo Michele il 29
settembre, con la tradizionale sagra paesana e "Paio dea gaina", competizione
famosa in tutta la zona.

Nella frazione di Sambruson si festeggia il patrono Sant'Ambrogio il 7
dicembre. Gli ambrosiani festeggiano, inoltre, quale co-Patrono San Valentino
il 14 febbraio.

Interessanti alcune considerazioni sull'attuale frazione di Arino, nella quale
si trovava una torre difensiva (la torre _Da Rin_ , da cui deriva _Arino_ ed
il nome di una via).  
La località di Arino è segnalata per la prima volta nel 1073, ed è
verosimilmente di fondazione longobarda, poiché è noto che quel popolo era
devoto a San Michele Arcangelo, tuttora patrono della frazione.  

È documentato che tra il 1123 e il 1292 la chiesa di Arino era imoprtante sul
piano religioso , era la pieve (titolata della fonte battesimale) delle chiese
di Pianiga, Cazzago, Caltana, Peraga[9]

Nella visita pastorale del Vescovo do Padova del 7 giugno 1618 la pieve di
Arino aveva alle sue dipendenze le seguenti cappelle: Pianiga, Caltana,
Rivale, Peraga, Cazzago, Vigonza e Mellaredo.[10]

Nei vari documenti antichi, il centro viene riportato con le seguenti
denominazioni: _Adrino_ , _Adrine_ , _Arino_ , _Arin_ , _Rin_.

Nella guerra tra Padova e Venezia agli inizi del XV secolo, questi ultimi la
scelsero quale campo trincerato e come testa di ponte per assalire gli
avversari: in questo senso nelle fonti è nominato il _Serraglio d'Arin_.

Il toponimo Sambruson risulta essere un agionimo derivato dall'accrescitivo
latino di Ambrogio (ovvero da _Santuc Ambrosonus_ ), il patrono infatti della
comunità ambrosiana è per l'appunto sant'Ambrogio che si festeggia il 7
dicembre. Ciò è testimoniato fin dalle primissime attestazioni del toponimo
del paese, in cui lo si trova indicato con le denominazioni _Sancto Ambrosone_
, _villa Sancti Ambrosonis, villa Sancti Broxonis_. Di questa derivazione
aveva certezza già nel 1506 il vescovo Barozzi il quale, riferendosi a
Sambruson, puntualizzò che si trattava del paese "Sancti Ambrosii quem,
corupto vocabulo, Brusonum vocant". Tutto ciò non permette però di capire i
motivi per i quali in questa località, in passato, si venne manifestando una
forma di venerazione verso il grande vescovo milanese (Poppi M., 2008).
Secondo una tradizione, probabilmente una pia leggenda, nell'anno 381
Sant'Ambrogio, in cammino da Padova verso Aquileia lungo la via Annia, avrebbe
soggiornato o, almeno, si sarebbe fermato a Sambruson. A ricordo di quel
prezioso passaggio e delle conversioni fiorite alla sua predicazione, gli
abitanti avrebbero trasformato la casa in cui aveva preso dimora in luogo di
preghiera: un oratorio che divenne centro di un culto verso di lui. I paesi di
Arino e Sambruson sono stati colpiti da una violentissima tromba d'aria il
giorno 8 luglio 2015 che ha causato un morto a Sambruson.

Nel Dolese il turismo è molto importante; altra attività artigianale fiorente
nella zona della Riviera del Brenta sono i calzaturifici.

Dolo è attraversata dalla Strada regionale 11 Padana Superiore, già strada
statale che costeggia il naviglio, ed è presente un casello autostradale posta
sulla tangenziale di Mestre - A57.

La stazione ferroviaria, ubicata in realtà nella frazione Ballò di Mirano
lungo la ferrovia Milano-Venezia, è servita da treni regionali svolti da
Trenitalia nell'ambito del contratto di servizio stipulato con la Regione del
Veneto.

Fra il 1885 e il 1954 nella città fu presente inoltre una stazione della
tranvia Padova-Malcontenta-Fusina, gestita dalla Società delle Guidovie
Centrali Venete (gruppo Società Veneta).

Altri progetti

