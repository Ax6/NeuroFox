**Anderson Hernanes de Carvalho Viana Lima** , meglio noto come **Hernanes**
(Recife, 29 maggio 1985), è un calciatore brasiliano, centrocampista del San
Paolo.

Durante la sua carriera ha vinto 2 campionati brasiliani (2007 e 2008), 2
campionato italiano (2015-2016) (2016-2017) e 2 Coppe Italia (2012-2013 e
2015-2016). Con la Nazionale brasiliana ha vinto la Confederations Cup 2013 e
preso parte alla rassegna mondiale di Brasile 2014. Nel 2007 e nel 2008 si è
aggiudicato la _Bola de Prata_ , premio assegnato dalla rivista _Placar_ ai
migliori undici giocatori per ruolo del campionato brasiliano. Nel 2009 è
stato definito il miglior calciatore Under-23 del mondo dal _Times_.[3]

Nel 2006 si sposa con Erica Lima dalla cui unione nascono Ezequiel, Lucia,
Maximo e Angelica (nel 2015).[4]

È soprannominato _Il Profeta_ ( _O Profeta_ in portoghese): il soprannome gli
fu affibbiato da Leifert Tiago, presentatore di una tv brasiliana colpito dal
fatto che il giocatore, durante le interviste, citasse sempre qualche
proverbio della Bibbia.[5]

È un centrocampista di media fisicità, ambidestro e molto dotato sul piano
tecnico.[6] Non particolarmente veloce,[6] si distingue per dinamismo ed
efficacia nel _pressing_ ,[7] offrendo un buon contributo alla fase
difensiva.[6] La sua dote migliore è il tiro, pur essendo abile anche
nell'effettuare l'ultimo passaggio. È in grado di ricoprire vari ruoli a
centrocampo: trequartista, interno[8] o regista. È stato accostato a
Kaká,[3][9] Andrea Pirlo[8] e Deco.[10] Sebbene sia un destro naturale, il suo
preciso sinistro gli consente l'esecuzione dei calci da fermo con entrambi i
piedi.[6] All'Inter ha espresso la preferenza a essere impiegato da
trequartista,[11] concetto ribadito anche nella conferenza stampa di
presentazione alla Juventus.

La prima squadra di Hernanes è stata l'Unibol Pernambuco,[12][13] un piccolo
club della sua città in cui ha militato tra i 14 ed i 15 anni.

Nel 2001 viene tesserato dal San Paolo, entrando a far parte del settore
giovanile. Nel corso di un incontro disputato mentre militava nel settore
giovanile, fu in grado di segnare due gol su punizione, l'uno col piede destro
e l'altro col sinistro.[8]

Esordisce in prima squadra nel 2005, disputando sedici partite impreziosite da
tre gol,[7] giostrando da esterno sinistro di centrocampo.[8] L'anno
successivo viene girato in prestito al Santo André.[7] Tornato al club
_Tricolor_ nel 2007, viene impostato come centrocampista centrale
dall'allenatore Muricy Ramalho[8] e riesce a conquistare un posto da titolare,
complice anche la cessione dei mediani Josué e Mineiro.[7] In stagione gioca
39 partite, segna 4 gol e vince il campionato Brasileirão. Nel 2008 si
aggiudica per la seconda volta consecutiva sia il campionato che la _Bola de
Prata_.

Il 6 agosto 2010, all'indomani dell'eliminazione del San Paolo dalla Copa
Libertadores, viene ufficializzato il suo trasferimento in Italia, dove viene
acquistato dalla Lazio per 13,5 milioni di euro.[14][15] Firma un contratto
quinquennale da 1,6 milioni più un bonus di 100 000 € annui (fino a
raggiungere i 2 milioni nell'ultimo anno di contratto),[16] lasciando la
squadra paulista dopo 216 partite e 35 gol segnati in totale.[14]

Al San Paolo il suo cartellino era diviso fra vari proprietari: il fondo di
investimento Traffic (che deteneva il 17% del cartellino), la Kirin Sport cin
(che deteneva l'8% del cartellino), la società del San Paolo (che deteneva il
70% del cartellino) e Augustino Penha, ex calciatore brasiliano (che deteneva
il 5% del cartellino), suo amico che funge da procuratore.[17] L'allenatore
Edoardo Reja gli affida sin dall'inizio il ruolo del titolare. Segna la prima
rete con la Lazio su calcio di rigore nella seconda giornata di campionato,
chiudendo la partita col Bologna (3-1) all'ultimo minuto. Nel dicembre 2010
viene eletto come secondo miglior calciatore brasiliano d'Europa, alle spalle
dell'interista Maicon, dalla stampa brasiliana.[18] Il 19 gennaio realizza,
con un calcio di rigore, la sua prima rete in Coppa Italia, nonché la sua
prima rete in un derby di Roma, vinto dai rivali giallorossi per 2-1. Il 14
maggio realizza la sua prima doppietta in Serie A (Lazio-Genoa 4-2), portando
ad 11 i suoi gol in campionato (eguagliando il record di Pavel Nedvěd di
marcature per un centrocampista laziale in Serie A, superato nella stagione
2013/2014 da Antonio Candreva) e a 12 i suoi gol totali con la maglia della
Lazio.

Esordisce in campo europeo il 18 agosto 2011, segnando una rete nella vittoria
per 6-0 contro il Rabotnicki: va a segno anche nella partita di ritorno, vinta
3-1 dai romani. Il 16 ottobre realizza il momentaneo pari nella stracittadina
con la Roma: vincendo 2-1, i biancocelesti centrano un successo che mancava da
due anni.[19] Il 1º febbraio 2012 segna la prima rete nella vittoria per 2-0
contro il Milan: dal 1998 la Lazio non sconfiggeva i rossoneri in Serie A. Va
poi in rete nel derby del 4 marzo, vinto per 2-1: era dal campionato 1997-98
che la Lazio non trionfava in entrambe le stracittadine.

Il 23 agosto, segna una rete in Europa League contro il Mura 05[20]: in
campionato segna invece tre reti nelle prime giornate, contro Atalanta[21] e
Chievo[22].

Il 9 febbraio 2013 gioca la centesima gara in maglia laziale, nell'incontro
pareggiato 1-1 col Napoli[23]: solo pochi giorni prima, durante la semifinale
di Coppa Italia con la Juventus, era uscito dal campo dopo aver rimediato una
botta alla tempia. Nella stracittadina dell'8 aprile, porta in vantaggio la
Lazio ma sbaglia poi un rigore e provoca il tiro dagli undici metri con cui i
giallorossi pareggiano[24]. In Inter-Lazio dell'8 maggio, festeggia con una
rete la centesima gara in Serie A (i biancocelesti vincono per 3-1)[25]. Il 26
maggio conquista il primo trofeo con la società romana battendo in finale la
Roma, la Coppa Italia[26].

Il 18 agosto apre la stagione con la sconfitta in Supercoppa italiana contro
la Juventus (per 4-0)[27]. Il 19 settembre segna la sua prima rete in campo
europeo (turni preliminari esclusi) contro il Legia Varsavia.[28]. Il 19
gennaio 2014 segna la sua ultima rete in maglia biancoceleste contro
l'Udinese. Rimarrà celebre il suo saluto ai tifosi laziali mentre esce per
l'ultima volta dal centro sportivo di Formello, in lacrime.

Il 31 gennaio 2014, proprio alla chiusura della finestra invernale, firma per
l'Inter.[29] Con i nerazzurri segna il primo gol nella partita contro il
Livorno, terminata 2-2.[30] Il 10 maggio è invece autore di una rete all'ex
squadra, contro cui - esattamente un anno dopo - marca l'unica doppietta
interista.[31][32] Gioca le sue ultime due partite con l'Inter all'inizio del
campionato 2015-16.[33]

Il 31 agosto 2015 viene acquistato dalla Juventus per 11 milioni di euro
pagabili in tre anni, più ulteriori due milioni di bonus possibili, firmando
con la società bianconera un contratto triennale.[34][35][36] Sceglie di
indossare la maglia numero 11.[37] Debutta in bianconero il 12 settembre 2015,
nel pareggio casalingo contro il Chievo (1-1). Tre giorni dopo effettua invece
il suo esordio assoluto in Champions League, nella vittoriosa trasferta in
casa del Manchester City (1-2). Il 25 aprile 2016 vince il primo Scudetto
della sua esperienza italiana. Il 1º maggio seguente segna invece il suo primo
gol con i bianconeri nella vittoria per 2-0 contro il Carpi.[38] Il 21 maggio
conquista con la compagine bianconera anche la Coppa Italia, superando il
Milan ai tempi supplementari (1-0), match che il brasiliano gioca da titolare.
Si tratta del suo secondo successo in questa competizione, dopo quello del
2013 con la Lazio.

Il 9 febbraio 2017 passa a titolo definitivo all'Hebei China Fortune per 8
milioni di euro più 2 milioni di bonus. Durante quello stesso anno verrà poi
girato in prestito al San Paolo, dove segnerà 9 gol in 19 partite di
campionato. Finito il prestito ritorna in Cina per un breve periodo prima di
firmare, il 29 dicembre 2018, un contratto triennale con il San Paolo.[39]

Nel marzo del 2008 è stato convocato dalla nazionale brasiliana, esordendo
nell'amichevole vinta 1-0 contro la Svezia il 26 marzo.[7]

Ha conquistato la medaglia di bronzo ai Giochi olimpici di Pechino, segnando
il gol decisivo nella partita d'esordio del torneo contro il Belgio. Il
Brasile è stato eliminato in semifinale dall'Argentina.[7]

Torna a giocare con la nazionale due anni dopo, il 10 agosto 2010 contro gli
Stati Uniti.[40] Nella partita contro la Francia del 9 febbraio 2011, giocata
a Parigi, viene espulso al 40' per gioco pericoloso (entrata in ritardo che lo
porta a colpire Karim Benzema al petto). Il 10 novembre 2011, nel match
amichevole contro il Gabon, vinto per 2-0 dai brasiliani, segna il primo gol
con la maglia della _Seleção_.

Il 14 maggio viene inserito, dal CT Luiz Felipe Scolari, nella lista dei 23
convocati per la FIFA Confederations Cup 2013, programmata in Brasile dal 15
al 30 giugno come preludio del Mondiale 2014.[41][42] Il 2 giugno nella sfida
contro l'Inghilterra sfiora il primo gol nel nuovo e ristrutturato Maracanã:
un suo tiro centra l'incrocio dei pali e consente a Fred di realizzare il tap-
in vincente. Il 9 giugno segna il gol del momentaneo 2-0 contro la Francia
(3-0 finale).

In occasione della Confederations Cup, scende in campo in tutte le cinque gare
senza però segnare: il 30 giugno, dopo il 3-0 inflitto alla Spagna, conquista
il suo primo trofeo con la Seleção.[43] È presente al Mondiale 2014, che il
Brasile chiude al quarto posto.

_Statistiche aggiornate al 2 maggio 2018_.

Altri progetti

1 Jean · 2 Igor Vinícius · 3 Bruno Alves · 4 Martins · 5 Arboleda · 6 Reinaldo
· 7 Pato · 8 Jucilei · 9 Pablo · 10 Dani Alves · 11 Helinho · 12 Vitor Bueno ·
13 Luan · 14 Liziero · 15 Hernanes · 16 Léo Pelé · 17 Farias · 18 Everton
Felipe · 19 Carneiro · 20 Juanfran · 21 Raniel · 22 Éverton · 23 Volpi · 25
Hudson · 26 Igor Gomes · 27 Gómez · 28 Tchê Tchê · 30 Brenner · 32 Lucas Kal ·
34 Rodrigo · 39 Antony · 40 Lucas Paes · 41 Júnior · 43 Walce · 44 Toró · -
Nestor · - Rojas · - Bruno Peres · Allenatore: Cuca

