**Andrea Bruno** (Torino, 11 gennaio 1931) è un architetto italiano attivo
specialmente nel settore del restauro architettonico di edifici storici e di
musei.

Laureato il 31 luglio 1956 presso la Facoltà di Architettura del Politecnico
di Torino con votazione di 90/110[1] discutendo una tesi sul recupero e la
ricostruzione del centro storico di Savona, iniziò la sua attività
professionale nella Soprintendenza per i Beni Ambientali e Architettonici del
Piemonte[2], per poi dedicarsi all'attività progettuale e di didattica
universitaria.

Presso il Politecnico di Torino è stato assistente volontario dal 1959 al 1971
(prima di _Elementi di architettura e rilievo dei monumenti II_ , poi di
_Restauro dei monumenti_ ), assistente incaricato tra il 1971 e il '72 e
assistente ordinario a partire dal 1972 (di _Restauro dei monumenti_ )[3];
ottenuta la libera docenza in Restauro dei monumenti nel 1971 (confermata nel
1977)[4] è stato professore incaricato di _Disegno e rilievo_ dal 1973-74[5]
al 1975-76[6], professore incaricato dal 1976-77[7] e associato dal 1980 al
1990[8] di _Restauro dei monumenti_. Nel 1991 si è trasferito al Politecnico
di Milano dove ha insegnato _Restauro architettonico_ , come professore
associato fino al 2001 (anno del pensionamento) e poi come professore a
contratto fino al 2010[8].

Nel 1974 ha progettato l'Ambasciata d'Italia in Afghanistan.

Dal 1974 è Consulente UNESCO per il restauro e la conservazione del patrimonio
artistico e culturale, incarico che lo ha portato a partecipare a numerose
missioni ufficiali, specialmente in Medio Oriente e nel Nord-Africa.[9]

Tra i suoi progetti più noti figurano il Centre d'art contemporain du
Mouvement et de la Voix, Les Brigittines, a Bruxelles, il Musée de l'eau a
Pont-en-Royans in Francia, il Castello di Lichtenberg in Alsazia, il Musée
d'art et d'histoire Romain Rolland a Clamecy, il Conservatoire national des
arts et métiers a Parigi, la cittadella universitaria di Fort Vauban a Nîmes,
il Musée de la Corse a Corte, la sistemazione della zona archeologica di
Tarragona.[9]

In Italia si è occupato del restauro e dell'allestimento di importanti
istituzioni culturali piemontesi, quali il Museo del Risorgimento di Torino a
Palazzo Carignano, il Museo d'Arte Contemporanea del castello di Rivoli e -
l'intervento più recente - il MAO - Museo d'Arte Orientale di Torino, a
Palazzo Mazzonis.[10]

Ha inoltre esplicato attività didattica: è stato infatti Presidente del Centre
d'Etudes pour la Conservation du Patrimoine Architectural et Urbain della
Katholieke Universiteit di Lovanio, nonché docente di Restauro architettonico
presso il Politecnico di Torino e il Politecnico di Milano, ed ha infine
insegnato all'ICCROM (International Centre for the Study of the Preservation
and Restoration of the Cultural Property) di Roma.[9]

Dal 2002 è Consigliere per la Divisione culturale dell'UNESCO per
l'Afghanistan.[9]

Relatore in convegni e conferenze, partecipa inoltre come esperto in giurie di
concorsi nazionali e internazionali.[9]

