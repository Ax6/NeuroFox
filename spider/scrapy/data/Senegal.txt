Coordinate: 14°22′N 14°17′W﻿ / ﻿14.366667°N 14.283333°W14.366667; -14.283333

Il **Senegal** (AFI: /seneˈɡal/ o /ˈsɛneɡal/[5][6]), ufficialmente
**Repubblica del Senegal** (in francese _République du Sénégal_ , ʁepyblik dy
seneɡal, in _wolof_ _Réewum Senegaal_ ) è uno Stato dell'Africa occidentale,
con capitale Dakar.

Il territorio si estende per circa 200 000 km² nell'estrema parte occidentale
dell'Africa sudanese, sulla sinistra idrografica del fiume omonimo e sui
bacini idrografici di alcuni fiumi minori; ad ovest si affaccia sull'oceano
Atlantico. Il territorio si estende nel cosiddetto Sahel, la zona di
transizione fra le regioni aride sahariane e quelle umide dell'Africa
guineana. Il clima è tropicale, con una lunga stagione secca invernale e una
stagione umida estiva la cui lunghezza aumenta procedendo da nord (circa 3
mesi) verso sud (6-7 mesi); il manto vegetale prevalente nel paese è quindi
quello della savana, in alcune aree alterata a causa della presenza umana.
Circonda quasi interamente lo Stato anglofono del Gambia, che si estende lungo
l'omonimo fiume.

Secondo una stima del 2011 la popolazione del Senegal ammontava a 12,6 milioni
di abitanti,[7] la densità di popolazione è di circa 64 abitanti/km². La
popolazione si addensa dove sono migliori le condizioni ambientali, lungo la
fascia costiera e nell'immediato entroterra; l'interno, in buona parte arido o
semi-arido, vede un popolamento più rado, addensamenti sono solo lungo il
corso dei fiumi, dove maggiori sono le disponibilità idriche. La maggiore
città del paese è la capitale Dakar, che conta circa 2,6 milioni di
abitanti[8] e contiene buona parte della popolazione urbana del paese, infatti
gli altri centri urbani di rilievo nazionale hanno dimensioni demografiche
minori (100 000-200 000 abitanti). La popolazione senegalese è costituita da
diversi gruppi etnici, predominante quello dei wolof, che costituisce circa il
43% della popolazione[7]. La lingua costituisce una sorta di lingua franca
nazionale insieme al francese.

Il popolamento del territorio senegalese è antico, con tracce risalenti al
Paleolitico;[9] in epoche successive, il Senegal vide l'incontro di
popolazioni nere provenienti da sud-est o da est con popolazioni bianche
provenienti dalle regioni nordafricane. Islamizzato a partire dall'XI secolo,
il territorio senegalese venne interessato dal prolungato dominio coloniale
europeo (francese, olandese, inglese e portoghese), iniziato nel XV secolo e
accentuatosi nel XIX quando cominciò ad interessare anche le zone interne del
Paese. La Repubblica del Senegal si rese indipendente dalla Francia nel 1960,
dapprima in unione con il Mali, successivamente come Stato indipendente.

Dal punto di vista economico, il Senegal appare come una delle nazioni
africane meno fragili, con un discreto livello di sviluppo del settore
industriale (industria manifatturiera ed estrattiva) e dei servizi (nel
Senegal hanno sede numerose istituzioni finanziarie africane). L'agricoltura,
che occupa la maggior parte della popolazione attiva, è abbastanza
diversificata ed efficiente anche se si osserva ancora un'eccessiva dipendenza
dalla coltura dell'arachide, retaggio del passato coloniale.

Dal punto di vista dell'ordinamento dello Stato, il Senegal è una repubblica
semi-presidenziale (vedi democrazia islamica); il capo dello Stato è Macky
Sall, eletto nel 2012, e rieletto al primo turno nel 2019.

Tracce di attività neolitica sono presenti su quasi tutto il territorio, come
dimostrano molti ritrovamenti.

L'epoca protostorica segna la comparsa dei metalli nella vallata del Senegal,
con depositi contenenti antichi forni da fusione con i loro camini, e tombe a
tumulo.

Nel centro del paese e nel Gambia, in una zona di 15 000 km quadrati si trova
un certo numero di circoli megalitici, simili agli allineamenti che si trovano
nel nordest della Repubblica Centrafricana. La formazione dei primi regni
conosciuti si registra a partire dal VII secolo, in particolare il Jolof.
Questo regno che avrebbe avuto lontane parentele con l'Impero del Ghana, suo
vicino orientale,era governato da un sovrano eletto dalle famiglie più antiche
e nobili del regno. Furono di rilievo nel corso della storia del paese le
famiglie Ndiaye e Ndom. Le loro vicende si intrecciarono molto spesso con
quelle dei francesi nell'era coloniale. I discendenti di queste due famiglie
tutt'ora vivono nel paese e hanno una notevole influenza nella politica,
seppur non detengano cariche ufficiali e non ne partecipino attivamente.

L'Islam, religione dominante nel Senegal, praticata da più del 90% della
popolazione, arrivò nell'XI secolo, ma si impose solo tra i peul (fulani) a
est e i toucouleur (tukrè) a nord, lungo il fiume Senegal. Il resto del
Senegal rimase animista sino al 1800.

Il primo insediamento stabile degli europei fu sull'isola di Gorée nel 1500:
qui i portoghesi potevano comprare dal popolo dei Wolof gli schiavi che gli
stessi Wolof avevano rapito o comprato più all'interno. Gorée divenne poi
olandese, continuando pacificamente i suoi commerci coi Wolof, sinché non fu
acquistata dai francesi che nel 1677 ne fecero uno dei principali centri
africani della tratta degli schiavi.

Nel 1904 Dakar, eretta colonia autonoma, divenne la capitale dell'Africa
Occidentale Francese. Nel 1914 gli africani residenti nelle città di Dakar,
Gorée, Rufisque e Saint-Louis ricevettero la cittadinanza francese ed elessero
i loro deputati alla camera francese. Nel 1946 il Senegal entrò a far parte
del territorio francese e la cittadinanza fu estesa a tutti i senegalesi. Nel
1958 il Senegal ottenne lo statuto di repubblica autonoma e nel 1960, dopo
aver ottenuto l'indipendenza piena, il Senegal ed il Sudan francese (attuale
Mali) si fusero a formare la Federazione del Mali che divenne completamente
indipendente il 4 aprile 1960. La federazione tuttavia non resse alla
decolonizzazione e, già il 20 agosto 1960, Senegal e Sudan francese
dichiararono la propria indipendenza.

Léopold Sédar Senghor venne eletto primo presidente del Senegal, nel settembre
1960, restando al potere per i successivi 20 anni. Nel 1981 Senghor si ritirò
dalla vita politica del paese e la presidenza passò al suo successore Abdou
Diouf. Un nuovo tentativo di federazione, stavolta con il Gambia (da cui il
nome Senegambia), ebbe luogo nel 1982 senza entrare mai veramente in vigore;
la federazione stessa si dissolse nel 1989. Negli anni novanta Diouf si
impegnò per riportare il paese ad una vita democratica: nelle elezioni
presidenziali del 2000 il leader dell'opposizione Abdoulaye Wade riuscì a
sconfiggere Diouf; nel 2007 Wade fu riconfermato alla presidenza dal popolo
senegalese.

Il 29 giugno 2011 Abdoulaye Wade tentò di far approvare all'Assemblea
Nazionale un pacchetto di riforme che andava a modificare due articoli della
costituzione, proponendo la possibilità di essere eletti alla carica di
presidente al primo turno con una soglia del 25% dei voti anziché del 50% e di
eleggere a suffragio universale allo stesso tempo il presidente e il
vicepresidente. La proposta fece scoppiare forti proteste a Dakar tra la
popolazione, la società civile (da quel giorno riunitasi nella piattaforma
Movimento 23 giugno – M23) e il movimento di contestazione di rapper Y'en a
Marre. Wade fu dunque costretto a ritirare il provvedimento. Ormai
ottantaseienne, si candidò poi dopo qualche mese alle elezioni presidenziali
previste per il febbraio 2012, generando di nuovo scontento e proteste.
Oggetto principale delle contestazioni era la discussa legittimità della sua
ricandidatura: secondo l'opposizione, la maggior parte della società civile,
della stampa e dei giuristi, sarebbe stata infatti la terza consecutiva e
dunque anticostituzionale. Per Wade e per chi sosteneva la teoria
dell'ammissibilità, invece, la sua candidatura era ufficialmente la seconda
consecutiva e dunque legittima coerentemente al dibattuto principio della non
retroattività, secondo cui non andava applicata la legge del 2001 che modificò
la costituzione riducendo la durata del mandato presidenziale a 5 anni. Così
ragionando, non bisognava dunque calcolare il primo mandato del 2000. Il caso
passò sotto l'esame del Consiglio Costituzionale, che il 27 gennaio approvò la
candidatura di Wade rifiutandone altre, tra cui quella del cantante Youssou
N’Dour. La notizia gettò il Paese nel caos e le proteste ripresero, a Dakar
come in tutto il Paese, causando morti e feriti. La tensione scese tuttavia
qualche giorno prima del voto che si svolse nella calma e regolarità il 26
febbraio e che decise il ballottaggio tra Abdoulaye Wade (34% dei suffragi) e
Macky Sall (26%). Al secondo turno, tenutosi il 25 marzo, grazie anche
all'appoggio degli altri dodici candidati, di Youssou N'Dour e della società
civile, Macky Sall sconfisse il presidente uscente e divenne il quarto
presidente del Senegal.

Il territorio è in gran parte pianeggiante, in piccola parte presenta rilievi
montuosi di origine vulcanica che formano le isole di Capo Verde. I fiumi più
importanti sono il Senegal, che segna il confine settentrionale, il Gambia e
il Casamance; gli altri hanno carattere torrentizio. A nord le coste sono
basse, a sud sono costellate di lagune.

Il Senegal ha un clima tropicale con un piacevole calore durante tutto l'anno,
con stagioni asciutte e umide ben definite. La stagione secca (da dicembre ad
aprile) è dominata dal vento caldo e secco, detto armattano. Le precipitazioni
annuali di Dakar di circa 600 mm si verificano tra giugno e ottobre quando la
temperatura massima è di 30 °C e minima di 24,2 °C; Le temperature massime da
dicembre a febbraio sono in media di 25,7 °C e di minimo 18 °C.

Le temperature interne sono più alte rispetto alla costa (ad esempio, le
temperature medie giornaliere di Kaolack e Tambacounda a maggio sono
rispettivamente di 30 °C e 26,7 °C rispetto a 23,2 °C di Dakar) e le
precipitazioni aumentano sensibilmente più a sud, superando i 1 500 mm
all'anno in alcune aree.

A Tambacounda, nell'estremo interno, in particolare al confine con il Mali,
dove inizia il deserto, le temperature possono raggiungere anche i 47 °C con
umidità al 90%. La parte più settentrionale del paese ha un clima desertico e
caldo, la parte centrale ha un clima caldo semi-arido e la parte più
meridionale ha un clima tropicale umido e secco.

Il Senegal ha una popolazione di circa 16 000 000 abitanti (2018) e una
densità di 69,7 abitanti per km².

Presenta un tasso d'incremento pari al 2,7% (2009) per via d'un tasso di
natalità elevato (36,8‰ nel 2009) e d'un tasso di mortalità relativamente
contenuto (9,8‰ nel 2009). La mortalità infantile, pari al 58,9‰ nel 2009, è
piuttosto diffusa.

Il gruppo etnico dominante è quello dei Wolof (43% della popolazione),
insediati soprattutto al centro del paese, a Nord-Est di Dakar e sulla costa.

Altre due etnie dominanti sono i Sérèr (15%) e i Fula (23%). Questi popoli e
varie minoranze non sono in guerra tra loro, anche grazie al rapporto di
_cousinage_ (cioè _cugini per scherzo_ ) che esiste tra loro, che consente di
tenere conversazioni confidenziali e scherzose anche fra estranei.

Secondo le statistiche ufficiali, la popolazione senegalese è composta da
musulmani sunniti per il 95%, da cristiani per il 4% e da animisti per il
restante 1%.

Molti senegalesi si dichiarano musulmani o cristiani ma sono in realtà legati
anche a forme di religione tradizionale. Un profondo processo di sincretismo
ha reso possibile la coesistenza delle religioni tradizionali con quelle
rivelate.

Come sancito dalla nuova Costituzione (1971)[1]

«La langue officielle de la République du Sénégal est le Français. Les langues
nationales sont le Diola, le Malinké, le Pular, le Sérère, le Soninké, le
Wolof et toute autre langue nationale qui sera codifiée»

la lingua ufficiale del Senegal è il francese, a cui si affiancano 6 lingue
nazionali:

Il wolof è collegato alla lingua fula (Pulaar), che è anch'essa parlata da una
gran parte della popolazione.

Oltre alle lingue succitate sono presenti diversi dialetti.

Il Senegal è una repubblica.

Il Senegal è composto, sul piano amministrativo, da 14 regioni che prendono
nome dai rispettivi capoluoghi, che figurano inoltre tra le maggiori città
dello Stato: Dakar, Diourbel, Fatick, Kaffrine, Kaolack, Kédougou, Kolda,
Louga, Matam, Saint Louis, Sédhiou, Tambacounda, Thiès, Ziguinchor. La
capitale Dakar, una città di 550 km quadrati che costituisce una penisola e si
protende sull'Oceano Atlantico, è situata, inoltre, nel punto più occidentale
del paese e di tutto il continente africano.

Un Governatore e un'Assemblea regionale guidano ogni regione; ciascuna è
suddivisa in dipartimenti divisi ulteriormente in comunità rurali, come
indicato di seguito:

Le città principali del Senegal sono Dakar (capitale), Kolda, Ziguinchor,
Touba, Kaolack, Tambacounda, Matam, Thiès, Nayè, Kédougou, Saint-Louis e
M'bour.

Il 24 febbraio 1957 venne istituita la prima e la più grande università del
Senegal: l'Università Cheikh Anta Diop.

Il Senegal è ordinato come Repubblica democratica semipresidenziale, laica e
sociale, multipartitica. La sua costituzione tutela l'uguaglianza di tutti i
cittadini davanti alla legge, senza distinzione d'origine, di razza, di sesso,
di religione. La sovranità nazionale appartiene al popolo senegalese che la
esercita attraverso i suoi rappresentanti o per via referendaria. La
Costituzione senegalese dichiara l'adesione alla Dichiarazione dei Diritti
dell'Uomo e del Cittadino del 1789, alla Dichiarazione universale dei diritti
dell'uomo del 1948, alla Convenzione sull'eliminazione di tutte le forme di
discriminazione nei confronti delle donne del 1979, alla Convenzione relativa
ai diritti dei bambini del 1989 e alla Carta Africana dei Diritti dell'Uomo e
dei Popoli del 1981. La nuova costituzione è stata approvata mediante
referendum popolare il 7 gennaio 2001 e sostituisce la precedente del 1963.

Il potere esecutivo è esercitato dal Presidente della Repubblica; egli viene
eletto a suffragio diretto per un mandato di cinque anni. Il mandato è
rinnovabile una sola volta. Il Presidente nomina il Primo ministro e approva
il Consiglio dei ministri.

Il potere legislativo è esercitato da un'Assemblea Nazionale unicamerale che
comprende 120 membri eletti dal popolo ogni cinque anni. L'elezione avviene
per il 50% tramite collegi elettorali uninominali e, per il restante 50%,
mediante sistema di rappresentanza proporzionale.

Il Governo coordina la politica dello Stato sotto la guida del Primo Ministro
che è responsabile nei confronti del Presidente della Repubblica e
dell'Assemblea nazionale secondo quanto espresso nella Costituzione. Macky
Sall dopo avere vinto le elezioni per la 2ª volta in Senegal ha deciso di
eliminare la carica di primo ministro.

Il potere giudiziario è indipendente dal potere legislativo e dal potere
esecutivo.

Elenco cronologico dei presidenti del Senegal (Repubblica semipresidenziale):

Con l'acquisizione dell'indipendenza, il governo si impegnò a dare un aspetto
sempre più "africano" all'economia senegalese e nello stesso tempo a
realizzare una maggiore redditività dell'intero apparato produttivo. Si tratta
della cosiddetta "politica di senegalizzazione", che in effetti presenta due
aspetti piuttosto contrastanti. Da un lato lo Stato interviene a controllare,
mediante vari enti appositamente istituiti, soprattutto le attività primarie.
Dall'altro lato, per accelerare l'industrializzazione del Paese lo Stato ha
delegato essenzialmente ai capitalisti stranieri il compito di promuovere lo
sviluppo dell'industria. A tale scopo è stata creata attorno a Dakar una vasta
zona franca industriale, dove gli operatori fruiscono di complete esenzioni
fiscali e non sono soggetti ai controlli governativi. Il Senegal è un paese in
via di sviluppo, ma data anche la maggior stabilità politica e sociale, la sua
economia è più sviluppata rispetto a quella dei paesi vicini. Numerosi sono
gli investimenti di capitali stranieri, soprattutto francesi. In passato, fino
a una ventina d'anni fa, la coltura principale era quella delle arachidi;
adesso si sono sviluppate altre coltivazioni alimentari e la pesca, che hanno
dato impulso allo sviluppo recente dell'industria: oleifici, impianti per la
lavorazione del pesce, dello zucchero e della birra. Particolarmente
importanti sono le piantagioni di cotone e di canna da zucchero. L'agricoltura
di sussistenza fornisce miglio, mais e manioca ma non è sufficiente a sfamare
una popolazione in rapida crescita. Consistente è l'allevamento di bovini,
caprini e ovini. Il sottosuolo fornisce fosfati minerali di titanio e
recentemente sono stati trovati importanti giacimenti petroliferi. Le
industrie principali sono quelle alimentari e tessili; in crescita l'industria
chimica, meccanica e delle calzature. Discrete sono le reti stradale e
ferroviaria. In progressivo sviluppo è anche il turismo, soprattutto balneare.
Dal 2000 un cavo a fibra ottica collega il Senegal con il Sudamerica e
l'Europa.

Dei 19,67 milioni di ettari di superficie territoriale, il terzo
settentrionale ricade nel Sahel, il resto nella sottostante fascia sudanese.
Del totale, 3,85 milioni di ettari sono coltivabili e 3,00 milioni sono
coltivati, i pascoli occupano 5,60 milioni di ettari e le foreste coprono il
43 per cento del territorio.[10][11]

L'agricoltura costituisce la base dell'economia senegalese, partecipando in
buona misura nelle esportazioni. Coltura principale, come si è detto, è quella
delle arachidi, di cui il Senegal è uno dei maggiori fornitori mondiali, tanto
da raggiungere posizioni molto elevate. La produzione subisce però forti
oscillazioni per le ricorrenti siccità. Le coltivazioni si estendono su 840
000 ha (oltre un terzo dell'arativo) e hanno le loro aree migliori nella
regione intorno a Kaolack, che è il grande centro di raccolta delle arachidi.
Dal 1975 il governo sovrintende alla commercializzazione dei prodotti oleari
mediante la Société Nationale de Commercialisation des Oléagineux du Sénégal.
Nell'intento però di sottrarre il Paese alla troppo schiacciante dipendenza da
questa monocoltura sono in atto vari programmi pubblici che, avvalendosi in
larga misura di aiuti dell'Unione Europea, mirano a diversificare il panorama
delle produzioni agricole e soprattutto a raggiungere l'autosufficienza
alimentare (buona parte delle importazioni consiste proprio in generi
alimentari); in tale ottica opera anche il citato progetto di valorizzazione
del fiume Senegal, avviato dopo una lunga fase preparatoria alla fine del 1981
per l'irrigazione di 400 000 ha di terreno nel nord del Paese. Principali
colture alimentari sono quelle dei cereali, soprattutto miglio, che è il
tipico cereale africano e che copre 1/4 dell'arativo; seguono il riso,
coltivato nel basso Ziguinchor e in altre aree irrigue, ma la cui produzione è
del tutto insufficiente a soddisfare le richieste interne, e il mais. Si
coltivano altresì manioca, banane, agrumi, palma da olio e da cocco. Un certo
incremento ha registrato, tra le colture industriali, quella del cotone. Non
mancano belle foreste, specie nel Senegal meridionale, ma sono ancora
scarsamente sfruttate anche per la mancanza di adeguate vie di comunicazione.

L'allevamento, che contribuisce al sostentamento del 30 per cento delle
famiglie senegalesi, è praticato in forma estensiva soprattutto nelle zone
pastorali settentrionali ed agropastorali al sud e riguarda principalmente i
piccoli ruminanti (10,9 milioni di capi nel 2012), i bovini (3,4 milioni) ed
il pollame (44 milioni di capi).

La pesca fornisce mediamente 400 000 tonnellate all'anno circa di prodotto
destinato al consumo interno ed all'esportazione (250 milioni di dollari
all'anno), favorita dalla ricchezza ittica delle acque intorno al Capo Verde;
essa fornisce un prodotto alimentare diffusissimo nel Paese, oltre a sostenere
una fiorente industria conserviera e a consentire una rilevante esportazione.
In particolare Dakar è una grande base africana per la pesca del tonno. Nel
1982 è entrato in funzione a Casamance un modernissimo complesso conserviero,
che si affianca a quelli di Dakar e di Saint-Louis.

Il Prodotto Interno Lordo (PIL) per abitante si aggira intorno ai 1 700
dollari all'anno con una partecipazione del settore agricolo del 14,9 per
cento nel 2011. L'allevamento rappresenta il 37 per cento del PIL
agricolo.[12][13][14]

Il settore impiega il 69 per cento della popolazione attiva, con il 48
percento di lavoro femminile (2011). Importatore di cereali (grano, riso,
mais), oli, latte in polvere, zucchero, il paese esporta olio e panelli di
arachide e prodotti agro-zootecnici alimentari lavorati vari.[15][16]

La dieta si basa su cereali (riso, miglio, sorgo che costituiscono i due terzi
circa dell'apporto calorico), ortaggi e pesce, fagiolo dell'occhio ed
arachide. Il consumo annuo pro-capite di carne si aggira sui 15-20
chilogrammi.[12][17] Il 21,5 per cento della popolazione è sottonutrita; il
46,7 per cento vive sotto la soglia della povertà (nel 2011) che colpisce in
particolare la popolazione rurale (57,1 per cento).[18]

Il settore più dinamico dell'economia senegalese è oggi quello dell'industria.
Prevalgono nettamente le attività manifatturiere, non avendo il governo potuto
ancora affrontare con i necessari supporti finanziari il problema di dotare il
Senegal di un'adeguata industria di base. Ben rappresentate sono le industrie
alimentari (che comprendono oleifici, conservifici, zuccherifici, complessi
molitori, birrifici ecc.), cui si aggiungono manifatture di tabacchi,
cotonifici, calzaturifici, cementifici ecc.; i settori di più recente
impianto, ma già di grande sviluppo, sono quelli chimico (fertilizzanti) e
petrolchimico.

Per secoli i corsi d'acqua furono le vie più idonee alla penetrazione
nell'interno del Paese; si deve ai Francesi la costruzione delle ferrovie e
delle prime arterie stradali di grande comunicazione. Importantissima è la
linea ferroviaria che da Dakar attraversa tutto il Senegal giungendo sino a
Bamako, capitale del Mali (essa fu realizzata per dare uno sbocco al mare al
Mali, già Sudan Francese, e nello stesso tempo per potenziare l'attività
portuale di Dakar); un'altra linea si sviluppa lungo la costa da Dakar sino a
Saint-Louis. Dopo l'indipendenza, i piani di sviluppo hanno dedicato
particolare attenzione al potenziamento della rete stradale che totalizza
oltre 15 000 km, per quasi metà agibili tutto l'anno. La già accennata
navigazione fluviale conserva tutta la sua importanza; oltre che il fiume
Senegal (che è al servizio anche della Mauritania) sono navigabili il Saloum e
il Casamance. Il commercio marittimo è svolto quasi interamente da Dakar, che
è il secondo porto dell'Africa occidentale, dopo Abidjan; la capitale
senegalese è altresì un grande centro aeroportuale grazie all'aeroporto
internazionale di Yoff/Dakar, attivissimo scalo sulla rotta tra l'Europa e
l'America Meridionale. Un buon incremento hanno registrato i servizi aerei
interni gestiti dalla società SONATRA-Air Sénégal, per il 50% governativa;
altri aeroporti sono quelli di Saint-Louis, Tambacounda e Ziguinchor.

Discretamente intensi sono gli scambi interni, vivacizzati soprattutto dalla
presenza della grande concentrazione urbana centro-occidentale. Per quanto
riguarda il commercio con l'estero, il Senegal intrattiene rilevanti rapporti
con parecchi Stati (come il Camerun, il Mali, l'Italia, la Gran Bretagna, gli
Stati Uniti e, tra i Paesi produttori di petrolio, l'Algeria e la Nigeria);
1/3 degli scambi si svolge però tuttora con la Francia, la quale sostiene con
aiuti finanziari l'economia senegalese. La bilancia commerciale è fortemente
deficitaria, in quanto le esportazioni coprono appena la metà delle
importazioni. Il Senegal esporta essenzialmente olio di arachidi, pesce fresco
e inscatolato, fosfati ecc., mentre le principali importazioni sono
rappresentate da prodotti petroliferi, macchinari e generi alimentari.

A partire dagli anni 2000 sono stati scoperti numerosi giacimenti di petrolio;
nel 2017 il presidente Macky Sall ha istituito il Ministero del Petrolio del
Senegal. Il governo senegalese è fortemente interessato al potenziamento del
settore minerario, le cui principali risorse sono offerte sinora dai ricchi
giacimenti di fosfati; è stata però accertata la presenza al largo della costa
sia di petrolio sia di gas naturale, mentre sono in corso prospezioni
riguardanti l'uranio; dovrebbero inoltre essere sfruttati fra breve i cospicui
giacimenti di minerali di ferro di Falémé. La produzione di energia elettrica
è per lo più di origine termica.[19]

Il Senegal è il paese più occidentale di tutta l'Africa; la punta
all'estremità occidentale del continente, Le Point des Almadies, si trova
immediatamente a nord di Dakar. Il Senegal occupa una superficie di poco meno
di 200 000 km², pari a quella della Scozia e dell'Inghilterra messe assieme,
ed è per lo più pianeggiante, con una vegetazione naturale tipica della savana
asciutta. Il confine occidentale del paese, lungo circa 600 km, è segnato
dalla costa che si affaccia sull'Oceano Atlantico. Il Senegal ha quattro fiumi
principali, che scorrono in direzione est-ovest dall'altopiano del Fouta
Jallon in Guinea fino all'Oceano Atlantico. Il Fiume Senegal scorre nella
regione più settentrionale, il Fiume Gambia attraversa l'unica zona montuosa
del paese (il territorio che circonda Kedougou) prima di entrare nello stato
omonimo, all'estremo sud il Fiume Casamance dà il suo nome alla regione
circostante, e il Fiume Saloum sfocia nell'oceano con un ampio delta a sud
della Petite Côte. Questa è una zona di paludi di mangrovie labirintiche,
pianure salmastre, lagune, piccoli canali e isole fluviali.

Il Senegal è situato nella zona del Sahel e la sua vegetazione naturale è
formata da alberi radi (per esempio, baobab) e bassi arbusti. In alcune zone
settentrionali, il paesaggio si fa quasi desertico, e le regioni più verdi
sono la Casamance a sud e il Siné-Saloum, la cui lussureggiante vegetazione
dell'estuario, comprese le mangrovie, cresce rigogliosa lungo fiumi e canali.

Le zone più adatte per praticare il birdwatching sono il Parc National des
Oiseaux du Djoudj, il terzo rifugio degli uccelli più esteso del mondo; il
Parc National de la Langue de Barbarie; e la zona delle mangrovie della
Casamance e del Delta del Siné-Saloum, Nell'entroterra, l'arido territorio del
Sahel ospita diverse specie tipiche della savana che difficilmente vivono in
altre regioni dell'Africa. Tra le specie di mammiferi facilmente
identificabili ricordiamo i babbuini e tre tipi di scimmie (il cercopiteco
verde, la scimmia «patas» e la scimmia colobus rossa), mentre il Parc National
du Niokolo-Koba ospita diversi gruppi di scimpanzé. Nel parco si trovano anche
praterie più aride dove vivono alcune specie di antilope (come l'antilope cob,
l'antilope nera «roan», l'antilope d'acqua e l'antilope eland gigante o Derby)
e può anche capitare di avvistare iene, bufali e ippopotami. Percorrendo la
strada principale che attraversa il parco di mattina presto ci sono buone
probabilità di incontrare un leone vicino al ciglio della strada.

Il Senegal ha sei parchi nazionali: il Parc National du Niokolo-Koba a sud-
est, che è il più esteso e ospita una notevole varietà di habitat; il Parc
National du Delta du Saloum (costituito prevalentemente da lagune costiere,
mangrovie, isole e territori aridi); l'Île de la Madeleine vicino a Dakar; e,
nella parte settentrionale del Senegal, il Parc National des Oiseaux du Djoudj
e il Parc National de la Langue de Barbarie, entrambi famosi per la ricca
presenza di avifauna. Il Parc National de Basse-Casamance è chiuso da anni per
l'attività dei ribelli e la presenza di mine. Tra le altre zone protette ci
sono le riserve naturali di Ferlo, la Réserve de Bandia, le piccole riserve di
Popenguine e La Somone (quest'ultima gestita dalla comunità locale), e la Aire
Marine Protegeé de Bamboung, un'area marina protetta, anch'essa gestita dalla
comunità locale.

La pesca condotta in maniera massiccia, il disboscamento e l'erosione della
costa sono i principali problemi ambientali che il paese si trova a
fronteggiare. L'erosione della costa è causata soprattutto dall'asportazione
illegale della sabbia. A Malika, vicino a Dakar, il problema si è fatto
talmente grave che il mare ha raggiunto la prima fila degli alberi e i primi
edifici turistici di un villaggio di vacanze un tempo molto animato. Va fatta
anche un'altra considerazione: la sabbia non è particolarmente indicata per
l'edilizia, poiché il suo elevato contenuto salino rovina le strutture
metalliche delle costruzioni in cemento armato. La pesca è praticata sia da
pescatori locali sia da grandi pescherecci europei e ha raggiunto livelli tali
che il caratteristico metodo di pesca del Senegal, il _thiof_ , è sempre più
raro. L'Aire Marine Protégeé de Bamboung - riserva gestita dalla comunità
locale e istituita per proteggere le specie ittiche a rischio di estinzione -
sta ottenendo un grande successo nel ripopolamento delle specie, ma occupa
soltanto una piccola area. In parte, il disboscamento è causato dalla
crescente domanda di terreno da coltivare, soprattutto per le piantagioni di
arachidi, ma gli alberi vengono tagliati anche per farne legna da ardere e
carbone, in buona parte impiegato per affumicare il pesce.[20]

Con l'indipendenza, il primo presidente del Senegal Léopold Sédar Senghor ha
avuto un ruolo centrale nel definire la politica culturale senegalese,
caratterizzata tra il 1960 e il 1980 dalla creazione di molte istituzioni
culturali, da una forte ingerenza politica e dal sostegno diretto del
presidente alla Scuola di Dakar (École de Dakar)[21]. Il pensiero del
presidente Senghor - strettamente connesso alla Négritude e al panafricanismo
\- è anche il punto di partenza del primo Festival Mondial des Arts Nègres
organizzato a Dakar nel 1966 e del Museo delle civiltà nere realizzato
cinquant'anni più tardi. Il festival è una manifestazione di arte, musica,
danza e teatro e coinvolge nazioni dell'Africa subsahariana; mentre il museo
raccoglie testimonianze legate alla cultura africana dentro e fuori dal
continente (Africa e area caraibica). Negli anni settanta la creazione
senegalese viene presentata a livello internazionale all'interno di mostre
itineranti. Con la presidenza di Abdou Diouf la cultura - che con Léopold
Sédar Senghor era menzionata continuamente nei discorsi politici - perde
centralità anche se, alla fine degli anni ottanta, è proprio il presidente
Abdou Diouf[22] a sostenere l'iniziativa di artisti, scrittori e intellettuali
senegalesi e la nascita della Biennale di Dakar, che è oggi la più importante
biennale internazionale di arte contemporanea africana che accoglie
artisti(detto artist), critici d'arte, curatori e galleristi provenienti da
quasi tutte le nazioni dell'Africa e dal mondo. La produzione artistica
senegalese è una produzione ampiamente studiata sia a livello locale che
internazionale, caratterizzata da protagonisti e da un sistema fortemente
influenzato dalla politica culturale governativa; ricoprono un ruolo molto
importante, sia storico che contemporaneo, i centri e le residenze d'arte
(Village des Arts, Kër Thiossane), le istituzioni indipendenti (Associazione
GAW) e i collettivi di artisti (Laboratorio Agit Art, Huit Facettes
Interaction).

Tra i protagonisti della scena musicale senegalese è fondamentale ricordare
Youssou N'Dour, Akon, Baaba Maal, Mamady Keita.

In campo letterario nel XX secolo si distinse la figura del poeta e uomo di
stato di Léopold Sédar Senghor, uno dei più illustri esponenti del concetto di
negritudine. E ancora tra gli altri scrittori senegalesi ricordiamo Cheikh
Hamidou Kane e Fatou Diome.

Il Senegal può vantare l'inserimento di ben sette dei suoi siti nella Lista
dei patrimoni dell'umanità dell'UNESCO:

La cucina senegalese viene considerata una delle migliori di tutto il
continente africano: ciò è dovuto, in particolare, alla varietà degli alimenti
e alla ricca presenza di spezie.

Lo sport più praticato dopo la lotta senegalese è il calcio. La nazionale di
calcio senegalese, chiamata ( _Le Lions du Senegal_ , "I Leoni del Senegal")
ottenne il suo miglior risultato nel Campionato mondiale arrivando nei quarti
di finale nei mondiali del 2002, e si è anche qualificata ai mondiali di
Russia 2018, con l'Egitto, il Marocco, la Tunisia e il Nigeria.

Tra i giocatori senegalesi spicca in particolare El Hadji Diouf, inserito
nella lista FIFA 100. Altri calciatori senegalesi noti sono: Demba Ba, Papiss
Cissé, Moussa Sow, Kalidou Koulibaly, Keita Balde Diao e Sadio Mané.

La lotta con i pugni, detta anche _Lamb_ , è una disciplina sportiva
tipicamente senegalese, praticata soprattutto dai giovani delle città, sia
nelle regioni del sud (la Casamance), che del centro (la Petite Côte) e del
nord (il Walo); anche la città di Dakar rappresenta un buon serbatoio di
lottatori. Appartengono per lo più all'etnia lebou, che fu la prima a
installarsi nella capitale.

La lotta senegalese è una lotta tradizionale africana tra le più antiche e
strutturate. È un misto tra rito, spettacolo e competizione. Nel suo paese
d'origine viene vissuta alla pari di un rito sacro e seguita come un vero
sport agonistico. La lotta è oggi lo sport più seguito in Senegal, al punto da
subissare persino il calcio. I lottatori sono giovanissimi e su di loro si
favoleggia: per i presunti poteri mistici e, molto di più, per i loro cachet
miliardari.

La lotta in sé è molto tecnica, è immediatamente comprensibile da tutti, ma
occorre un occhio esperto per apprezzarne le sfumature. Fondamentalmente si
tratta di una sorta di lotta libera, si combatte a mani nude, all'interno di
un cerchio molto ampio disegnato sulla sabbia.

La stagione dei combattimenti inizia a ottobre e finisce a maggio. Gli
incontri durano 3 tempi da 15 minuti l'uno intervallati da pause di 5 minuti.
Per vincere bisogna portare la testa, la schiena o i glutei dell'avversario a
terra.

L'incontro è preceduto da una cerimonia folcloristica. I lottatori sono
accompagnati da _griot_ (poeti e cantanti) che suonano i tamburi, dal
_marabout_ che li benedice e da donne che cantano per incoraggiamento. Si
sussurra che la lotta sia praticata da persone dotate di particolari poteri
mistici; in effetti i lottatori si cingono il corpo con numerosi amuleti e, al
momento di entrare in campo, si spalmano spesso con liquidi dai colori
simbolici. Tale festa rituale ha una durata media di sei ore, riguarda diversi
incontri di lotta ed è accompagnata dalla musica.

Nell'atletica leggera il Senegal si è affermato in campo internazionale, in
particolare, con Amy Mbacké Thiam, oro mondiale nei 400 metri piani, a
Edmonton 2001, in Canada.

Altri progetti

