**Vercelli** (ascolta[?·info], AFI: /verˈʧɛlli/[3][4]; _Vërsèj_ in piemontese,
AFI: /vərˈsɛj/; _Varséi_ in dialetto vercellese[5]; _Wertschaal_ in walser[6])
è un comune italiano di 46 035 abitanti[1], capoluogo dell'omonima provincia,
situata nella parte orientale del Piemonte. Città d'arte, è l'undicesima città
della regione per numero di abitanti[7], situata sulla sponda destra del fiume
Sesia, ed è da sempre un importante centro agricolo e commerciale, nello
specifico per il commercio del riso in tutta Europa, che le ha valso
l'appellativo di "capitale europea del riso", con tanto di Stazione
Sperimentale di Risicoltura e la Borsa azionaria del Riso, la più importante
d'Italia.

Oltre il mercato risiero, l'agricoltura e l'enogastronomia, a Vercelli sono
anche presenti industrie meccaniche, tessili, chimiche e alimentari. Di antica
tradizione è altresì l'artigianato dell'argento.  
Il centro storico sorge sull'area di un luogo fortificato romano, ed è
delimitato da viali che corrono sul tracciato delle antiche mura; al di là si
sono sviluppati i moderni quartieri; la manifestazione musicale di rilievo è
il celebre premio internazionale Viotti (famoso violinista vercellese del XIX
secolo), associato all'omonimo festival estivo.

A Vercelli sono inoltre presenti gli Uffici amministrativi, il Rettorato e il
Dipartimento di Studi Umanistici dell'Università degli Studi del Piemonte
Orientale "Amedeo Avogadro".

La città è nota per conservare tuttora la prima traccia scritta in assoluto
nella storia della lingua inglese, il cosiddetto Vercelli Book.

La città di Vercelli è situata nella pianura padana, alla quota di 130 metri
sul livello del mare, a nord-est del Po e sulle rive del Sesia. L'intera zona
che circonda la città è pianeggiante ed è ricca di corsi d'acqua e canali, tra
cui il canale Cavour, che permettono un'abbondante irrigazione del territorio
fondamentale per la coltivazione del riso. La città si trova a metà strada tra
le città di Milano e Torino. La città si trova su un territorio con rischio
sismico quasi nullo; la pianura circostante è coltivata quasi interamente a
risaie.

Il clima è semicontinentale, di tipo padano, con inverni freddi e sovente
nebbiosi ed estati calde e molto afose. Le piogge cadono prevalentemente in
primavera e autunno per un regime medio annuo di 824,3 mm. Il mese più piovoso
è maggio, seguito da novembre. Ogni anno nel periodo compreso tra novembre e
marzo, cadono in media 25 cm di neve. Nel periodo che va da aprile a settembre
sono frequenti i temporali. Vercelli ha un tasso di umidità elevato anche
nella stagione estiva a causa dell'evaporazione dell'acqua dalle risaie ed è
una città poco ventilata.

Ci sono varie teorie sull'origine del toponimo _Vercelli_. Per un'attendibile
ricostruzione bisognerebbe risalire il corso della storia ricercando i
vocaboli delle popolazioni che hanno segnato la lingua locale, della quale
troviamo tutt'oggi tracce nel dialetto vercellese. Dai Liguri, la prima
popolazione indigena stanziatasi in loco (età del bronzo, 2000 a.C. circa) e
in seguito i Celti (V secolo a.C.) per poi giungere ai Libui (popolazione
gallica) insieme con i Romani (222 a.C. e seguenti) i quali avrebbero
assegnato (nel 49 a.C.) il municipium romano alla tribù Aniese.

Così, secondo la teoria di una struttura etnica celto-ligure, Vercelli sarebbe
la coniazione del vocabolo _Verk_ con il suffisso _elle_. Un'altra teoria
basata su parole prettamente celtiche vorrebbe che Vercelli fosse la giunzione
_Wehr-Celt_. Terza teoria, questa volta sulla binata celto-latino di _ver-
cellae_ , dove _cellae_ significa luogo di dimora, mentre il prefisso _ver_ è
particella intensiva per indicarne la maggiore importanza; quindi con un
riscontro nella stessa regione geografica troveremmo anche _bu-cellae_ (in
seguito Bugella, poi Bigella ovvero Biella) a indicare un centro di importanza
minore.

Diversi sono anche i significati che si vorrebbero indicare con le varie
espressioni rappresentate nel nome di Vercelli: fortezza, stazione o anche
mercato. Secondo alcuni storici il termine, molto diffuso nella Gallia
Cisalpina, indicherebbe zone minerarie sotto sfruttamento, situate alla
confluenza di corsi d'acqua e quindi ricche di minerali metalliferi.

Si narra pure che Vercelli nacque **Meropoli** , dal nome del suo fondatore,
tanto ampia e fortificata che avrebbe avuto straordinarie proporzioni tali da
includere anche Borgo Vercelli, estendendosi al di qua e al di là della Cesia
(Sesia) sulla quale furono costruiti 3 ponti. Le mura che circondavano la
città sarebbero state alte 70 piedi ed erano intervallate da 300 torri per
protezione. In seguito e per ordine di re Beloisio il nome di Meropoli mutò in
Vercelli.

Le origini di Vercelli ci sono sconosciute: alcuni storici però credono sia
stata fondata dai Celti. Wehr-Celt ossia Rocca dei Celti è la denominazione
che induce ad ascrivere ai Galli la fondazione dell'antica città. Situata
lungo un importante asse viario dell'economia, la città di Vercelli,
ribattezzata dai Romani _Vercellae_ si sviluppò come centro urbano da un
preesistente abitato celto-ligure in seguito all'occupazione romana risalente
ai primi decenni del II secolo a.C.. La definitiva vittoria dei romani sugli
altri popoli della zona fu sancita nel lontano 101 a.C., quando l'esercito
guidato dal Gaio Mario sconfisse in battaglia la potente tribù germanica dei
Cimbri ai Campi Raudii.

Nel 49 a.C. i vercellesi ottennero la piena cittadinanza romana e il centro,
divenuto municipium, si arricchì di strade, monumenti, bagni pubblici,
acquedotto, teatro e anfiteatro. Tra il I e il II secolo d.C. la fioritura del
centro urbano proseguì senza sosta. Successivamente però, nei secoli III e IV
l'importanza acquisita andò decadendo e le fortune legate a Vercelli
declinarono in concomitanza con quelle dell'Impero Romano.

La religione cristiana giunse in età costantiniana, precisamente nel 313,
attraverso l'imperatore Costanzo II. Il primo vescovo, consacrato nel 345 da
papa Giulio I, e che in seguito divenne anche il patrono della città, fu il
noto Sant'Eusebio, primo vescovo in ordine cronologico presente in Piemonte.
Personalità forte, divenne ben presto uno stimato pastore del Capitolo
vercellese, noto in tutto il Piemonte (e di cui ne divenne successivamente
patrono), soprattutto come divulgatore del culto mariano della Madonna Nera,
importato dalla Terra santa, quindi fondatore del Santuario di Oropa.
L'arcidiocesi di Vercelli divenne quindi una delle più importanti tra le
suffraganee della vicina Milano.

Del periodo tardo antico e alto medioevale si hanno poche e incerte notizie.
Dal VI all'VIII secolo la città rimase sotto il dominio longobardo e
successivamente passò sotto la guida dei Franchi. Vercelli divenne allora
contea e di fatto venne amministrata dai suoi vescovi. Dopo anni di
incertezze, Vercelli si alleò con i milanesi e partecipò alle vicende della
Lega Lombarda fino alla vittoriosa Battaglia di Legnano.

Nel XIII secolo si affermò progressivamente il regime comunale che diede il
via al periodo più prospero di tutta la storia della città che aveva ottenuto
il controllo sul territorio compreso tra le Alpi, il Po, la Sesia e la Dora
Baltea, grazie anche all'atto del 24 aprile 1243 con il quale il cardinale
Gregorio di Montelongo, legato pontificio, aveva ceduto al Comune la
giurisdizione su tutti i territori appartenenti alla Diocesi di Vercelli, in
quel momento vacante, conservando a quest'ultima la giurisdizione minore; la
cessione, di considerevole entità, fu impugnata dai vescovi successivi, con
alterno successo. Nel 1219, per volere del cardinale Guala Bicheri
incominciarono i lavori per la realizzazione dell'Abbazia di Sant'Andrea e
cinque anni dopo nacque l'ospedale attiguo. Nel contempo il comune promosse
l'istituzione della prima università degli studi del Piemonte e il 10 luglio
1243, Vercelli fu la prima città in tutta la penisola ad abolire la servitù
della gleba.

A seguito delle lunghe lotte tra Guelfi e Ghibellini, capeggiati
rispettivamente dagli Avogadro e dai Bicheri-Tizzoni, il comune passò al
dominio straniero e nel 1335 Vercelli perse per sempre la sua autonomia
politica.

Sotto il dominio dei Visconti si registrò un periodo di relativa tranquillità
finché nel 1427 la città andò sotto al ducato di Savoia e si immiserì
rapidamente. Nonostante ciò Vercelli fu uno dei maggiori centri culturali del
Piemonte rinascimentale. Alla fine del Cinquecento Vercelli conservava ancora
gran parte del patrimonio artistico e storico paleocristiano, medievale e
rinascimentale ma il progetto di Carlo Emanuele I di fare di Vercelli una
città fortezza ferma l'espansione della città, bloccandola per oltre un secolo
nelle sue possenti mura, come ben appare dalla carta edita nel _Theatrum
Sabaudiae_ del 1682. Nel '600 le guerre, le pestilenze e il dominio degli
spagnoli non danno respiro alla città. Nel 1704 si verificò l'ultimo assedio
di Vercelli con la distruzione delle mura e della cittadella da parte
dell'esercito del duca di Vendôme durante la guerra di successione spagnola ma
il trattato di Utrecht del 1713 segnò il ritorno ai Savoia. Durante il periodo
napoleonico Vercelli conquistò il titolo di capoluogo del Dipartimento del
Sesia e fu unita allo Stato francese. Nella seconda metà del Settecento
cominciano a delinearsi piazze e viali che ancora oggi danno unità organica
alla città, vengono eretti palazzi di notevole bellezza.

Dopo la restaurazione dello Stato Sabaudo, risalente al 1814, i vercellesi
parteciparono ai moti di rivolta liberale del 1821 e alle lotte
risorgimentali. Nei primi trent'anni dell'Ottocento si ebbero diverse
costruzioni come il Teatro nuovo, divenuto poi Teatro Civico inaugurato nel
1815, e il macello pubblico. Poi fu la volta delle Guerre d'Indipendenza che
portarono gravi danni alla città. Dopo l'Unità d'Italia l'attività edilizia
ristagnò, ma vide la nascita di piazza Torino (ora Pajetta), la sistemazione
di Porta Milano, la costruzione della sinagoga ebraica. Nel XX secolo, fra i
fatti degni di nota la lotta partigiana e la situazione disastrosa dopo la
Liberazione.

All'inizio del Novecento la città conobbe un'espansione notevole. Con la
rinascita degli anni cinquanta e le vicissitudini più recenti, Vercelli tornò
alla tranquillità e l'agricoltura risorsa portante del territorio si trasformò
grazie alla crescente meccanizzazione dei mezzi di lavorazione. Tutt'oggi, per
la provincia delle terre d'acqua, la risicoltura rappresenta una vera e
propria ricchezza che caratterizza il paesaggio rurale, tipico per le risaie,
e si pone come fattore trainante dell'economia della zona. Tuttavia, proprio a
causa della meccanizzazione, l'agricoltura non offre più grandi opportunità di
lavoro. Inoltre la città ha risentito della recente crisi del settore tessile,
con la conseguente chiusura di alcuni importanti siti industriali. La carenza
di grandi opportunità lavorative ha spinto molti vercellesi al pendolarismo
verso le vicine Torino e Milano.

Lo stemma è formato da una croce rossa su scudo bianco. Su di esso è
raffigurata una corona costituita da cinque torri. Lo scudo è contornato da
due rami incrociati ricadenti dalla figura oblunga. Sul nastro si legge
_Potius Mori Quam Foedari_ ovvero _Meglio Morire che Tradire_.

La città di Vercelli è la 22ª tra le 27 città decorate con Medaglia d'Oro come
"Benemerite del Risorgimento nazionale" per le azioni altamente patriottiche
compiute dalla città nel periodo del Risorgimento. Periodo, definito dalla
Casa Savoia, compreso tra i moti insurrezionali del 1848 e la fine della prima
Guerra Mondiale nel 1918.

Vercelli, dopo Torino e insieme con Asti, è una delle principali città d'arte
del Piemonte in quanto custode di un ricco patrimonio artistico e
architettonico. Nonostante la presenza di alcune pesanti alterazioni del
dopoguerra, chiese, torri, piazze e palazzi caratterizzano il centro storico
medievale della città.

L'abbazia è il simbolo di Vercelli e il suo monumento più insigne. La basilica
costruita in soli nove anni tra il 1219 e il 1227 per volere del cardinal
Guala Bicheri, occupa un posto di rilievo nella storia dell'arte poiché è uno
dei primissimi esempi di gotico d'oltralpe presenti in Italia, splendidamente
fuso con lo stile romanico lombardo.[8] La facciata a capanna è stretta
all'estremità da due svettanti campanili cuspidati ed è rivestita in pietra
verde di Varallo. La stessa è percorsa in orizzontale da due ordini di
loggette al di sotto delle quali si apre il grande rosone. Due dei tre portali
d'ingresso strombati presentano lunette di scuola antelamica. Le strutture in
puro gotico invece esaltano il maestoso interno a tre navate con un altissimo
transetto, mentre all'incrocio si eleva la torre ottagonale del tiburio. Tra
le costruzioni dell'abbazia spiccano il chiostro con decorazioni
rinascimentali e la notevole Sala capitolare. Tra le opere d'arte oltre al
coro intarsiato del 1511 notevole è la Tomba del primo abate, l'esegeta
Tommaso Gallo, con affreschi del XIV secolo.

L'imponente Cattedrale neoclassica che si può ammirare oggi è il risultato
finale di vicissitudini architettoniche che incominciarono a partire della
fine del IV secolo per volere di Sant'Eusebio primo vescovo di Vercelli e del
Piemonte. Egli fece edificare in un'area necropolare ai margini della città
una chiesa dedicata al primo martire cristiano locale, San Teonesto,
sostituita poi da una grandiosa basilica paleocrisitana (V sec. e sgg.) su
modello di San Pietro antico di Roma. , dotata di Capitolo e sede di un
importante scriptorium. Di essa ci rimangono il severo campanile romanico (XII
sec.) ma soprattutto il grandioso crocifisso in lamine d'argento, capolavoro
dell'arte ottoniana (X sec.). Durante la Controriforma si decise di abbattere
il vetusto edificio partendo dall'abside che fu ricostruita nel 1570 su
progetto di Pellegrino Tibaldi insieme con le sacrestie. Fu poi costruita la
cappella del Beato Amedeo IX da Michelangelo Garove, allievo del Guarini e
sempre a cura di architetti della corte sabauda proseguiranno i lavori con la
costruzione delle tre navate, delle cappelle laterali e dell'atrio neoclassico
su disegni di Benedetto Alfieri. Nel 1860 infine fu innalzata la cupola.

Costruita nel 1515, questa chiesa vanta splendidi capolavori di Gaudenzio
Ferrari, il più illustre esponente della pittura rinascimentale piemontese.
Oltre alla pala d'altare della _Madonna degli Aranci_ , l'artista valsesiano
ha realizzato un vasto ciclo di affreschi rappresentanti le _Storie di Maria
Maddalena_ , le _Storie di Maria Vergine_ , la _Crocifissione_ , _l'Assunzione
della Vergine_ nonché un elegante fregio a grottesche. Nella pala d'altare vi
è dipinta una delle prime rappresentazioni pittoriche del violino.[9][10]
L'edificio sacro conserva la struttura cinquecentesca con facciata di impronta
rinascimentale, la divisione in tre navate con tiburio, transetto e vasto
presbiterio. Questo è separata dall'aula da un'elegante balaustra realizzata
su disegno di Filippo Juvarra (1730), mentre la volta e le pareti sono state
affrescate tra il 1742 e il 1746 a trompe l'oeil dai fratelli Giovannini da
Varese. Sempre allo stesso periodo risalgono il pulpito, gli stalli del coro,
i confessionali e gli armadi della sacrestia, raffinati lavori barocchi a
intaglio. Da segnalare inoltre il pregevole crocifisso ligneo dell'altare
maggiore, un crocifisso gaudenziano del XVI secolo, la cappella laterale della
navata destra riproducente fedelmente la Santa Casa di Loreto e le tele del
Mayerle conservate in sacrestia.

La tradizione vuole che le chiesa sia antichissima e che S. Eusebio vi abbia
trovato rifugio quando fu perseguitato dagli ariani. A ricordo di tale fatto,
per consuetudine, i vescovi prima di prendere possesso della carica, giunti in
città vestivano in questa chiesa gli abiti pontificali per poi raggiungere in
processione dapprima Santa Maria Maggiore e infine il Duomo. Sita sul Corso
Libertà mantiene il tradizionale orientamento est-ovest. Rimaneggiata nel
corso dei secoli all'interno sulle colonne presenta interessanti affreschi di
Girolamo Giovenone e di Bernardino Lanino. Sempre lo stesso autore dipinse nel
1547 la _Deposizione_ presente in copia (l'originale è nella Pinacoteca
Arcivescovile). Vi sono anche un' _Adorazione dei Magi_ e una _Resurrezione_
di scuola Gaudenziana. Murata nel campanile c'è una testina proveniente da una
statua romana.

Sotto lo stesso titolo sita circa a 100 metri di distanza sorgeva la prima
chiesa cristiana della città (IV sec.) nonché prima cattedrale. Ricostruita
nel XII sec. custodiva opere d'arte di grande pregio. Demolita nel 1777 non
restano che frammenti del mosaico pavimentale ed il portale romanico. La
costruzione dell'attuale edificio invece fu incominciata nel 1741 su incarico
dei Gesuiti e su disegni di Filippo Juvarra. Assunse in seguito allo
scioglimento dell'ordine il titolo, il rango di Basilica e di Concattedrale
della precedente chiesa.

La costruzione della chiesa è incominciata nel 1260 per volere dei padri
domenicani. Del primitivo edificio rimangono la facciata a capanna in
laterizio con rosone e le prime tre campate di forme gotiche. Nel XVIII secolo
le restanti due campate e l'abside sono state ricostruite in forme
tardobarocche. Nell'interno si conservano due opere di Bernardino Lanino, una
_Natività_ e la pala d'altare, la _Madonna delle Grazie_. Dipinta nel 1568 è
racchiusa in una cornice dorata sormontata dallo stemma civico poiché il
dipinto è stato commissionato dalla Città come ex-voto per la liberazione
dalle truppe francesi. In un ambiente di passaggio verso la sacrestia è
affrescata una Teoria di Santi del XIV secolo. Imponente il campanile
quattrocentesco con eleganti bifore e sormontato da una cuspide
ottagonale.[11]

La chiesa è il più antico monumento ecclesiastico esistente in Vercelli,
eretto in forme romaniche tra il 1151 e il 1168. La caratteristica facciata a
capanna in laterizio, le sculture della stessa e i capitelli interni
costituiscono un'importante testimonianza della scultura locale del XII
secolo. È sede di un importante centro di devozione popolare mariana, il
Santuario Diocesano della Madonna degli Infermi che secondo la tradizione
avrebbe liberato nel 1630 la popolazione dalla peste. Per contenere il
crescente flusso di fedeli venne ampliata nel corso del XIX secolo demolendone
purtroppo il tiburio e l'abside. Infine nel 1896 ci fu un secondo ben più
ampio ampliamento su progetto di Giuseppe Locarni in stile neoromanico.[12]

Progettata da Bernardo Antonio Vittone nel 1754 in puro stile barocco ora è
adibita a spazio espositivo. La facciata elegante e slanciata presenta
raffinati motivi curvilinei che rendono all'esterno i movimenti interni della
pianta. L'interno è estremamente luminoso con armonico sviluppo verticale.
L'impianto è esagonale con angoli convessi smussati, la decorano vivaci
affreschi e stucchi. Il complesso monastico fatto costruire dalle Clarisse si
compone di un cortile dove si può ammirare l'ambulacro absidale progettato da
Ignazio Galletti, il monastero ora sede della _Scuola Comunale di Musica
Vallotti_ e la manica medioevale ora sede del MAC Museo Archeologico Città di
Vercelli "Luigi Bruzza __ _. Annesso alla chiesa vi è inoltre il chiostro
gotico di San Graziano._

Un tempo una della chiese più importanti e vaste della città, sede delle
sepolture della famiglie più illustri dopo enormi rimaneggiamenti ora è sede
di un importante spazio espositivo. Iniziatasi nel 1266 presenta un interno a
tre navate sorrette da pilastri cilindrici. Con la soppressione napoleonica
degli ordini monastici conobbe vari usi sino a diventare mercato coperto, per
questa sua destinazione fu snaturata la facciata e rialzato il pavimento.
Negli anni 2000 è incominciato il recupero dell'edificio che ha comportato la
scoperta di un vasto ciclo di affreschi che si stanno restaurando.

Fondato nel 1572-87 per volontà del vescovo Francesco Bonomi, è costituito da
una serie di edifici la cui parte più antica è stata progettata da Filippo
Juvarra. Vale a dire l'elegante cortile interno e la facciata posteriore in
cotto. Nel salone di Sant'Eusebio sono altresì conservati affreschi di
Bernardino Lanino con _Scene dell'Eneide_. Il Seminario ospita inoltre le
Biblioteche Agnesiana e Diocesana che custodiscono un ricco patrimonio di
pergamene e libri antichi.

Sorge addossato al Duomo in piazza D'Angennes ed è la residenza arcivescovile
da almeno sette secoli. Nella facciata sono visibili vaste porzioni di
finestroni rinascimentali in cotto mentre nei cortili interni si notano bifore
e trifore murate. Molti ambienti sono decorati con affreschi a grottesche e
soffitti a cassettoni e nella Sala del Trono vi è affrescata la Cronotassi
aggiornata degli Arcivescovi. Per la sua importanza ha ospitato molti Duchi di
Savoia nei loro periodi di permanenza in città. Attualmente vi hanno sede il
museo del tesoro del Duomo e l'archivio e la Biblioteca Capitolare.

Vercelli è sede di un'importante comunità ebraica in Italia. La presenza di
ebrei in città è documentata dal 1446, ma raggiunse la massima espansione nel
1848, quando contava oltre 600 membri. Proprio nel XIX secolo fu inaugurata
una vasta Sinagoga opera dell'architetto Giuseppe Locarni, caratterizzata da
una particolare facciata a bande bicolore in pietra arenaria. Oltre al tempio
israelitico resta inoltre il cimitero ottocentesco, ampliato nel 1914 e
recentemente restaurato.

Realizzato nel XV secolo è considerato il più bel monumento laico del
Rinascimento vercellese. Dimora della famiglia patrizia dei Centori ha
conservato lo straordinario cortile interno in stile bramantesco, unico
esempio in Piemonte[13]. La corte rettangolare è formata da dieci colonne che
sorreggono archi a tutto sesto, il loggiato sovrastante ha doppio numero di
colonne e medesimi archi. Su di questi poggiano i pilastri che sorreggono la
volta. Interessante risulta l'apparato decorativo: la decorazione a fresco
posta tra gli intradossi e i timpani è espressione della cultura umanistica
del tempo. Le arcate sono profilate da risalti in terracotta e sotto il
parapetto vi è un cornicione anch'esso in terracotta. Tra un'arcata e l'altra
sono affrescate teste di Imperatori mentre i due fregi tra un piano e l'altro
presentano motivi mitologici. Dopo secoli di declino il palazzo venne
acquistato dal Comune e interamente restaurato tra il 1929 e il 1934. Fu Carlo
Nigra che progettò la facciata in stile quattrocentesco mentre Carlo Cussetti
con metodo ricostruttivo restaurò le superfici affrescate[14]. Dopo i restauri
conclusosi nel 2017[15] sarà destinato a scopi culturali.

Preceduto da un porticato ad archi ogivali, il Dugentesco fu fondato nel 1223.
In origine era _l'ospitale_ che accoglieva i pellegrini. L'ingresso è
sormontato da una lunetta dipinta del '200. La sala ampia, divisa
longitudinalmente in tre navi con volte tardogotiche e pilastri cruciformi,
conserva un affresco del XVI secolo. Oggi il salone è utilizzato per eventi
culturali e musicali.

L'idea della costruzione di un teatro dell'aristocrazia vercellese nacque
durante il periodo della dominazione francese. La nascita del teatro è da
collegarsi alla nascita di una società di nobili cittadini vercellesi che
affidò all'architetto Nicola Nervi la progettazione di quello che costituirà
il teatro in uso fino agli anni venti. L'apertura nel 1872 di un altro teatro
cittadino, il Fachinetti (futuro Teatro Verdi) provoca un progressivo declino
dell'attività del Teatro Civico sino alla sua distruzione nel 1923 causata da
un incendio doloso[16]. Si decise allora di ricostruirlo sullo stesso luogo,
in via Monte di Pietà. L'attuale teatro progettato da Guido Allorio, Paolo
Verzone e Giuseppe Rosso è un teatro all'italiana con vasta platea e un solo
ordine di palchi sovrastato dalla galleria per un totale di circa 800 posti di
capienza. Fu inaugurato i 28 ottobre 1931 con _L'Aida_ di Giuseppe Verdi[17].

Per quanto riguarda l'offerta musicale è da sottolineare il famoso Concorso
Internazionale G. B. Viotti[18] e il Viotti Festival[19] che ogni mese ospita
i più celebri musicisti insieme con l'Orchestra della Camerata Ducale.

Accanto a Palazzo Mella sorge il palazzo Avogadro della Motta fatto costruire
nelle forme attuali dal conte Eusebio nel 1781 su progetto del torinese
Michele Richiardi[20]. Sul frontone centrale campeggia lo stemma degli
Avogadro, una delle più illustri famiglie locali. In questo palazzo
soggiornarono diversi personaggi illustri tra i quali Napoleone nel 1800 e nel
1805, re Carlo Felice nel 1828 e nel 1831, Vittorio Emanuele II nel 1859 e il
Conte di Torino nel 1902[21]. Come riportato in una lapide posta sulla
facciata, proprio durante il soggiorno di Napoleone, grazie alla intercessione
del vescovo Carlo Filippa di Martiniana, proprio qui incominciarono le
trattative che portarono al Concordato tra la Santa Sede e l'Impero
Francese[21][22].

Il Palazzo, sito in via Camillo Leone, conserva una facciata dalla pure linee
rinascimentali. Al primo piano si aprono sette finestroni incorniciati e
spartiti da croce guelfa[23] mentre sul portale si legge che Bartolomeo da
Gattinara lo fece costruire per sé, per i suoi amici e i posteri nel 1541[24].
Bartolomeo (1480-1544) appartenete alla famiglia patrizia dei Gattinara,
cugino di Mercurino, gran cancelliere di Carlo V, ebbe una vita avventurosa.
Fu giureconsulto, cancelliere del Regno di Napoli, consigliere di Carlo II di
Savoia e assistette persino al Sacco di Roma del 1527[25].

In piazza D'Angennes, sul luogo ove sorgeva l'ospedale medioevale di Santa
Brigida degli Scoti, istituzione sorta per accogliere i pellegrini in cammino
sulla Via Francigena provenienti dalle Isole Britanniche, sorge ora il Palazzo
Murazzano[21]. La vasta costruzione seicentesca ha facciata in cotto ed è
scompartita da dieci lesene con il portone d'ingresso sormontato da una
balconata sorretta da quattro colonne. Notevole lo scalone d'onore. Ora è sede
della casa madre delle Suore di Loreto.

Sorge nella centrale via Verdi ed è un elegante esempio di barocco piemontese,
fatto costruire nel 1753 presenta la facciata a mattoni a vista. Alcuni
critici ne hanno attribuito il disegno a Benedetto Alfieri[26].

Sorge nella centrale Piazza Cavour che domina con la sua mole. Per la sua
forma caratteristica è uno degli emblemi della città[27]. Sulla base quadrata
romanica è stata elevata tra la fine del XIV e il XV secolo il corpo
ottagonale, che termina con delle lunghe piombatoie che formano un terrazzino.
Al di sopra di queste esisteva una torretta in legno che fu poi sostituita nel
1875 dall'attuale sopraelevazione dotata di finestroni e merlatura[28].
Sull'origine del curioso nome, attestato sin dal XVIII secolo, sono state
elaborate nei secoli varie ipotesi, connesse tradizionalmente a un miracolo
compiuto da San Mauro in città[29].

La torretta semplice, di forma ottagonale, con festonature in mattoni, è
visibile solo da Volto dei Centori, caratteristica vietta medioevale in parte
coperta che attraversa l'isolato appartenuto all'omonima famiglia gentilizia.
Ha caratteri tardo gotici che la fanno datare al XV secolo mentre il
cortiletto dove sorge ha seppur murate, porzioni di porticati e loggiati del
XVI secolo[30].

Costruita nel XII secolo[31], si è ipotizzato appartenesse alla nobile
famiglia dei Vialardi e venne nel XIII secolo acquistata dal Comune. Da quel
momento divenne la Torre di Città, sede dell'Archivio Comunale e parte
integrante del complesso del Broletto. Alta 38 metri, la più alta tra le torri
gentilizie, ha un aspetto disadorno, severo e austero evocante il passato
glorioso del Libero Comune. Già nel 1377 si ha notizia di un orologio
installato su di essa, molto probabilmente il primo in Piemonte[32], una
costosa novità per l'epoca. Inoltre vi erano tre campane, utilizzate non solo
per battere le ore ma anche per avvertire la cittadinanza in caso di pericolo
o di assemblee. Dopo che il Comune spostò la propria sede (1802) rimase
comunque un riferimento per la città tanto che vi fu posta alla base base
verso via Gioberti nel 1924 la grande lapide dedicata alle numerose Medaglie
d'oro della Provincia di Vercelli. Sempre nel XX secolo furono necessari
lavori di consolidamento siccome lo strapiombo verso Piazza Palazzo Vecchio
raggiunse quasi un metro e vennero rimossi orologio e campane. Sino al 1821
era caratterizzata da un'altissima guglia di 20 metri che fu distrutta da un
fulmine e non più ricostruita[33].

A lungo ritenuta la torre superstite di un castello della famiglia
Avogadro[34], è il campanile della ex chiesa di San Marco, con la cui abside
gotica forma un suggestivo scorcio su via Verdi. Databile al XIII secolo è di
forma ottagonale e non ha subito rimaneggiamenti. Decorata da una sola fila di
archetti pensili intrecciati e da una semplice lesena di rinforzo agli angoli,
termina in tronco, incompleta[35]. La critica più recente ha evidenziato
analogie con il campanile dell'Abbazia di Lucedio[36].

La torretta sita in piazza Cavour era in origine il campanile della chiesa di
San Tommaso, chiesa sconsacrata nel 1820. Nel 1856 fu installato l'orologio e
la torre fu ornata da cornicioni e sormontata da un terrazzino con balaustra
in ferro battuto[37].

Risalente al XV secolo, prende il nome dalla famiglia Tizzoni e forma con il
palazzo attiguo un unico complesso. La torre ha base quadrata e sviluppo
ottagonale, con piombatoie e un piano sovrastante con bifore decorate da archi
in cotto. Due pesanti restauri del 1874 e del 1935 ne hanno alterato l'aspetto
originario[38]. Il palazzo presenta grandi porzioni di finestre e decorazioni
in cotto nonché un cortile con porticato e loggiato del XVI secolo[39].
Nell'ampio salone al piano inferiore è presente un ciclo di affreschi
realizzati intorno al 1605 attribuiti a Guglielmo Caccia detto il Moncalvo dal
tema "Gli dei e le muse in Parnaso"[40].

La torre della famiglia Vialardi, famiglia patrizia che si trasferì nella
località dove sorge dopo il 1204, presenta delle forti analogie con le altre
torri ottagonali cittadine[41]. In laterizio a pianta ottagona si chiude in
alto con piombatoie poco sporgenti sulle quali si innesta un piano
caratterizzato dalle finestre ogivali con archi in cotto[42] Elegante e
semplice, è quella che conserva maggiormente i caratteri originari della
costruzione non essendo stata manomessa posteriormente. Il cortile interno
sottostante dell'omonimo palazzo custodisce evidenti tracce di un porticato
rinascimentale con affreschi deteriorati[43].

Il Castello, a pianta quadrangolare, fu edificato nel 1290 per volontà di
Matteo I Visconti[44] e divenne successivamente residenza sabauda. Nel 1472 vi
morì nella torre sinistra della facciata il beato Amedeo IX che venne poi
seppellito nell'omonima cappella del Duomo. In un secondo tempo vi risiedette
il Governatore militare della città e fu gravemente danneggiato nell'assedio
spagnolo del 1638. Fu adattato nel corso del XIX secolo a sede delle carceri e
dal 1838 del tribunale che ancora oggi è ospitato tra le sue mura.

L'antica Piazza Maggiore, sita nel cuore del centro storico è la piazza più
importante di Vercelli. Da almeno otto secoli ne rappresenta il principale
luogo di incontro dove si svolgono i più rilevanti momenti della vita
cittadina[45]. Tra gli eventi più considerevoli che vi si svolsero, vi fu una
solenne Ostensione della Sindone nel 1560[46][47][48]. Pavimentata con il
ciottolato, è cinta da portici in tutti quattro i lati e ha una caratteristica
forma trapezoidale, conserva inoltre apprezzabili vestigia storiche tra le
quali spicca la Torre dell'Angelo, uno degli emblemi della città[49]. Questa
torre, forma uno scorcio caratteristico con il sottostante porticato, le cui
eleganti decorazioni in cotto suscitarono l'attenzione di John Ruskin[50][51].
L'aspetto attuale, pur con successivi rimaneggiamenti data al 1496, quando la
duchessa Bianca di Savoia fece a sue spese abbellire e rinnovare la piazza.
Nel 1864 prese l'odierna denominazione e venne innalzato il monumento a
Camillo Cavour, statista molto legato alla città. Egli stesso infatti fu
impegnato nella coltivazione del riso, promosse la risicoltura del vercellese
tramite la realizzazione del Canale Cavour e l'istituzione dell'Ovest
Sesia[52]. Posta su di un alto basamento la statua del conte è opera di Ercole
Villa, mentre le allegorie dell'Agricoltura e del Commercio sottostanti sono
opera di Giuseppe Argenti. Altri due personalità sono state ricordate con dei
monumenti: il Sodoma, pittore manierista che nacque e si formò in città e poi
intraprese un'importante carriera a Siena e Roma è ricordato con il busto in
pietra opera di Francesco Porzio; Vibio Crispo, vercellese famoso nel I secolo
per la sua eloquenza e le sue ricchezze con un bassorilievo. Sede del mercato
bisettimanale, la piazza è zona a traffico limitato.

Popolarmente nota come _Piazza dei Pesci,_ dal nome del mercato che vi aveva
sede, è una piazza chiusa a forma trapezoidale, cortile dell'antico Palazzo
Comunale o Broletto[53]. Qui ebbe sede dal XIII secolo sino al 1801 il Comune,
ma della primitiva sede comunale non rimangono che il fabbricato porticato con
archi ogivali risalente al sec. XIII, la Torre Civica che la domina dall'alto,
seppure priva dell'antico orologio e i tre androni di ingresso; mentre gli
altri fabbricati sono stati modificati nel corso del XIX secolo[54]. Una volta
ripristinata nel 1998 la fontana circolare centrale e la pavimentazione in
cotto è stata resa area pedonale. Dall'androne sotto i portici de Broletto si
giunge tramite Via dei Mercati, caratteristica via medioevale, in piazza
Cavour, da un altro si giunge in Via Gioberti, già Contrada degli Spadari
mentre il terzo androne la collega a Piazza Massimo D'Azeglio, originariamente
sede dell'Arengo. Divenne già nel XV secolo sede del mercato e ancora oggi è
adibita ad area mercatale[55].

Comunemente chiamata _Piazza del Duomo_[56] è a forma rettangolare circondata
da piante secolari e spazi verdi. La piazza costituisce una stupenda
introduzione, per l'uso sapiente degli spazi, al scenografico atrio del Duomo,
opera dell'Alfieri. La cingono alla destra guardando la Cattedrale la facciata
neoclassica del seminario e alla sinistra il neoromanico ex Collegio degli
Orfanelli[57], ora adibito a sede universitaria[58]. Nei giardini centrali
oltre a una fontana troviamo il monumento eretto nel 1909 che celebra Carlo
Alberto, opera di Guido Bianconi di Siena. Si tratta di un obelisco con un
medaglione e quattro bassorilievi che rappresentano quattro momenti salienti
della vita del Re: _L'eroe sul campo di battaglia, Il grido di libertà,
l'abdicazione e l'anima in esilio_[59]. I giardini sono stati dedicati alla
memoria del vercellese Secondo Pollo, beatificato proprio in questa piazza da
Giovanni Paolo II il 23 maggio 1998[60].

Un tempo _Piazza Torino_ , rintitolata nel 1945 al partigiano Pietro
Pajetta,originariamente era un vasto spiazzo che sorgeva dinnanzi alla porta
che si apriva nelle mura cittadine: Porta Torino. Nel corso della seconda metà
del XIX secolo sono stati costruiti gli eleganti palazzi che la circondano. Al
centro si erge il monumento inaugurato nel 1887 dedicato a Vittorio Emanuele
II, su bozzetto di Ercole Rosa, realizzato poi con qualche variazione da
Ercole Villa[61]. La statua in bronzo del Sovrano in uniforme da generale è
posta su di una colonna in granito alta 9 metri terminante con un capitello
adorno di aquile e stelle. Ai lati de basamento invece sono raffigurati con
tre statue tre momenti diversi de Risorgimento: _Italia dolente(1849), Italia
che risorge(1859), Italia in Campidoglio(1870)_. Nella piazza aprì nel 1913 il
cinema più vecchio ancora in attività della città, originariamente chiamato
Kulmann ora Italia[62].

Questa piazzetta fascinosa sorge accanto al fianco destro del Duomo, del quale
si erge la possente mole del campanile romanico (XII sec.) affiancato dalla
cappella barocca del Beato Amedeo IX, opera del Garove[63]. Fanno da cornice
il Palazzo arcivescovile, sede museale e della Biblioteca Capitolare, e il
seicentesco palazzo Berzetti di Murazzano.

La vasta piazza, comunemente chiamata _Piazza della Stazione_ per via della
stazione ferroviaria che vi sorge dal 1855, è stata sistemata così come è
attualmente nel 1937 da Giuseppe Momo[64]. Guardando dalla stazione sullo
sfondo si eleva la mole della Basilica di Sant' Andrea, regalando una vista
suggestiva. A lato, in un avvallamento che in passato era il fossato delle
mura cittadine, sorge il Parco Kennedy. A margine dello stesso c'è la statua
della Mondina, opera in bronzo di Agenore Fabbri del 1983[65]. L'opera,
inaugurata dal presidente Sandro Pertini[66], simboleggia la sofferenza delle
mondariso. Al centro della piazza invece si trova la fontana con il gruppo
bronzeo di Attilio Gartmann (Vercelli 1877-1928) raffigurante il Seminatore:
l'opera realizzata nel 1909 è sprovvista del basamento originario[64].

**Piazza Ernesto Zumaglini**

La piazza è stata ricavata dallo sventramento dell'antico Rione Furia[67],
quartiere medioevale dominato dalla chiesa gotica del Carmine, demolita nel
1921[68] seppur già dichiarata monumento nazionale[69]. Centro commerciale
della città, sede di diverse agenzie bancarie nonché della Borsa Merci del
Riso[70], è un esempio di architettura monumentale fascista, essendo la
costruzione degli edifici porticati che la compongono incominciata nel 1930 e
proseguita sino al 1951. La Casa dell'Agricoltore e il Palazzo e Torre I.N.A.,
progettati dall'architetto Armando Melis e dall'ingegnere Giovanni Bernocco
rappresentano un significativo esempio di piacentinismo culturale[71].

Risalente al I-II secolo d.C., e in parte demolito a causa
dell'urbanizzazione, si trova tra viale Rimembranza e Corso de Rege. A pianta
ellittica con diametro maggiore di 120-130 metri, è tornato parzialmente alla
luce già nel 1565 durante i lavori di ampliamento della Cittadella voluti da
Emanuele Filiberto.

Dalle stime sulle porzioni ancora integre sarebbe stato uno degli anfiteatri
più grandi del mondo: il suo ellisse supererebbe di 50 metri quello di
Verona.[72]

Abitanti censiti[73]  

La popolazione straniera residente nel territorio comunale di Vercelli si
compone di 5.056 persone[74][75], corrispondente al 10,8%[74] degli abitanti
totali. Le dieci comunità più numerose sono le seguenti[75][76]:

Attestata almeno dal XVII secolo[77] e con caratteristiche che l'accomuna a
riti analoghi tipici della religiosità spagnola, la Processione delle Macchine
rappresenta il culmine delle celebrazioni della Settimana Santa in città. Il
venerdì santo vengono portate in processione lungo un percorso che parte e
termina presso la Basilica di Sant'Andrea, le «macchine», vale a dire gruppi
plastici di notevoli dimensioni realizzati con legno, gesso e cartapesta. Nel
corso dei secoli le varie Confraternite adottarono la propria macchina,
rappresentante una tappa della Via Crucis, ma fu solo nel 1833 l'arcivescovo
D'Angennes[78] istituzionalizzò la processione come ancora oggi viene
effettuata vale a dire con otto macchine portate in spalla dai membri delle
confraternite o altre istituzioni civiche. Il giorno precedente invece si
svolge la tradizionale visita serale ai sepolcri nelle antiche chiese del
centro. Tra gli altri riti pasquali ancora oggi[79] si svolge un rito molto
antico, attestato dal 1372 ma probabilmente più antico: lo «Squarciè ël
Crist», in italiano lo scoprimento del crocifisso. L'arcivescovo con i
Canonici celebra il rito che prevede il lento scoprimento, accompagnato da
canti, del monumentale crocifisso del X secolo in lamina d'argento nella
cattedrale. La croce, coperta il giovedì santo a simboleggiare la morte del
Cristo viene all'alba di Pasqua scoperto a celebrarne la Resurrezione.
Ripetuta solo più sporadicamente invece è la «Sacra Funzione
dell'Entierro»[80], una drammatica rappresentazione della sepoltura del
Cristo, di cui rimangono molte partiture originali.

Le maschere di Vercelli sono Bicciolano e Bela Majin. L'origine del
_Bicciolano_ si fa risalire a un personaggio leggendario che sarebbe vissuto a
Vercelli a cavallo tra il 1700 e il 1800 e che con rabbia si scagliava contro
le prepotenze, i soprusi e le angherie dei governanti mentre la sua fedele
compagna è la Bela Majin. Il tradizionale carnevale ha visto a partire dagli
anni '60 una rinascita con la comparsa della maschere di ogni rione cittadino
e la ripresa delle sfilate con i carri allegorici. Oggi, accanto all'aspetto
goliardico, è presente in maniera preponderante l'aspetto benefico, con le
visite da parte del Bicciolano e delle altre maschere rionali e del
circondario a oltre 180 istituzioni tra scuole, ospedali, case di riposo della
provincia.

Il mercato ambulante si svolge nel centro storico le mattine del martedì e
venerdì sin dal medioevo e rimane una delle tradizioni più sentite dalla
popolazione. Si svolge tra Piazza Cavour e le vie limitrofe ed è costituito da
circa 130 banchi[81]. La prima domenica di ogni mese invece si svolge in Corso
Garibaldi il Barlafüs[82], mercatino del piccolo antiquariato, che attrae
compratori da tutta la regione. La parola Barlafüs in vercellese significa
quisquiglia[83], infatti il mercatino attuale è l'erede del tradizionale
mercatino delle pulci che si è svolto per secoli dapprima in Piazza Massimo
D'Azeglio e poi in Piazza Cavour[84].

In città ha sede dal 2016[85] il Reggimento artiglieria a cavallo "Voloire"
presso la caserma M.O.V.M. Aldo Maria Scalise[86][87] sita nel rione
Cappuccini. Precedentemente era di stanza nella stessa caserma il 52º
Reggimento artiglieria "Torino".

La seguente tabella riporta le posizioni occupate dal comune di Vercelli nelle
graduatorie pubblicate ogni anno da Il Sole 24 Ore, che misura la vivibilità
delle 107 province italiane attraverso una serie di dati statistici e da
Legambiente, che nell'ambito del rapporto «Ecosistema urbano» misura la
qualità ambientale delle città capoluogo di provincia. Fra la 18ª e la 20ª
edizione della ricerca, i comuni sono stati valutati separatamente a seconda
della popolazione; Vercelli è stata collocata nel gruppo delle «città
piccole»[88]

Fondato nel XII secolo con l'affermarsi del Libero Comune annovera documenti
anteriori a tale epoca e per la loro consistenza è considerato uno degli
archivio comunali più importanti dell'Italia settentrionale. Vi sono
conservati due Statuti comunali uno del 1241 e l'altro del 1341 nonché i
"Biscioni", nome che deriva forse dal fatto che sulle legature originali
doveva essere raffigurato il “biscione”, stemma dei Visconti, signori di
Vercelli nel periodo della sua compilazione, verso la metà del sec. XIV. Sono
costituiti da quattro codici, che formano due esemplari, che raccolgono le
copie autentiche notarili di 1271 documenti, il più antico dei quali, un
diploma imperiale di Carlo il Grosso, risale all’882.[121][122].

L'Archivio di Stato di Vercelli, che conta anche una sezione a Varallo, ha
sede nell'ex Monastero della Visitazione, edificio sorto nel XV secolo e che
annovera importanti testimonianze artistiche e archeologiche. Tra i numerosi
fondi provenienti dalle istituzioni del territorio vanta fondi provenienti da
importanti famiglie nobili del luogo come gli Arborio Mella, gli Avogadro, i
Buronzo di Asigliano.[123]

Fondata nel 1746 per opera del sacerdote G.B. Morosone, parroco della chiesa
di Sant'Agnese (da cui prese il nome la biblioteca stessa), conta circa 60.000
volumi con testi di carattere prevalentemente ecclesiale e storico. Sono
presenti inoltre 400 pergamene molte delle quali riguardanti l'abbazia di S.
Andrea. La Biblioteca Diocesana fondata invece nel 1804 conserva i volumi
usati in seminario dal XVI secolo a oggi. Tra le numerose opere in ebraico
presenti rimane un prezioso codice del XV secolo. Entrambe hanno sede, insieme
con l'Archivio Storico dell'Arcidiocesi, nel seminario arcivescovile.[124].

La Biblioteca capitolare che ha sede nel palazzo arcivescovile custodisce una
ricchissima e preziosa raccolta di codici manoscritti, pergamene, incunaboli,
cinquecentine relativi alle discipline bibliche, giuridiche, teologiche e
storiche che testimoniano la vita della Chiesa vercellese dal IV secolo in
poi. Tra i codici spiccano il famoso Vercelli Book del X secolo in antica
lingua anglosassone, che attira studiosi da tutto il mondo e il Codex
Vercellensis Evangeliorum che si ritiene la più antica traduzione in lingua
latina dei Vangeli databile al IV secolo. Annessi vi sono l'Archivio
Capitolare e l'Archivio Arcivescovile.[125]

Fondata nel 1875 per volere di importanti personalità della cultura dell'epoca
nel tempo si è arricchita di numerosi e preziosi lasciti tanto che oggi conta
circa 200.000 volumi e opuscoli, oltre 19.000 volumi di periodici, circa 50
incunaboli, 986 edizioni del XVI secolo e 624 manoscritti.[126] Conserva
inoltre tra i suoi fondi edizioni bodoniane e di tipografi vercellesi.

La Biblioteca del Dipartimento di Studi Umanistici dell'Università del
Piemonte Orientale, sorta a supporto dell'attività didattica e di ricerca,
conta circa 50.500 libri e 7.300 annate di periodici. Gli abbonamenti correnti
a riviste accademiche sono circa 200 e si sviluppano su una media di 10 anni a
partire dalla data di costituzione della Biblioteca.[127]

A Vercelli vi sono 18 scuole dell'infanzia, 11 scuole primarie tra statali e
paritarie, 5 scuole secondarie di primo grado[128], 4 centri di formazione
professionale[129] e le seguenti scuole secondarie di secondo grado
statali[128]:

A Vercelli nel 1228 sorse per volere del Comune lo Studium Vercellensis,[130]
la prima università del Piemonte. Dopo circa un secolo di attività a fasi
alterne lo Studium cessò di esistere. Nel corso del XX secolo vennero
istituiti corsi in città da parte dell'Università di Torino e del Politecnico
di Torino ma è dal 1998 che Insieme con Alessandria e Novara, Vercelli ospita
l'Università del Piemonte Orientale: qui sono infatti ubicati il Rettorato e
il Dipartimento di Studi Umanistici. Vi si svolgono in comune con altre sedi i
corsi di scienze infermieristiche[131], di scienze dei materiali, di
informatica e di scienze biologiche.[132] Sono presenti inoltre due residenze
universitarie gestite da EDISU.[133] [134]

Il Museo Francesco Borgogna ospita una vasta collezione di pittura, scultura,
arti decorative, lastre fotografiche. La sua collezione di pittura,
rappresenta per importanza, qualità e quantità di opere la seconda pinacoteca
del Piemonte dopo la Galleria Sabauda di Torino.[135] Fondato nel 1907 per
legato testamentario di Francesco Borgogna, filantropo e collezionista di
opere d'arte, è collocato nella sua abitazione, palazzo Ferrero, costruito in
forme neoclassiche nel 1836. Sorto come Casa museo, dopo l'allestimento di
Vittorio Viale e i riallestimenti successivi, oggi custodisce circa 800 opere,
esposte in ordine storico-cronologico su tre piani.  
Le opere coprono un arco cronologico che spazia dal XV al XXI secolo. Oltre
alle prestigiose testimonianze rinascimentali della scuola vercellese, vi sono
opere di importati artisti quali il Sodoma, Bernardino Luini, Carracci,
Tiziano, Grien, Bosschaert sino a opere di prim'ordine dell'800 italiano ed
europeo. Da segnalare inoltre l'importanza delle testimonianze di arti
decorative, dalle porcellane di Dresda sino ai mosaici minuti romani.

Il Museo Leone ospita una importante collezione di reperti archeologici,
cimeli, arti decorative, mobili, armi nonché una pregiata raccolta di
cinquecentine e libri antichi. Fu inaugurato nel 1910 presso il barocco
Palazzo Langosco per volontà testamentaria di Camillo Leone, notaio,
collezionista e profondo conoscitore di storia locale con l'intento di
custodire e tramandare le memorie storiche vercellesi insieme con quello di
raccontare la storia umana e i suoi sviluppi. Sotto la direzione di Vittorio
Viale il museo incominciò ad assumere la conformazione attuale ma fu solo nel
1939 che su progetto di Augusto Cavallari Murat fu raccordato palazzo Langosco
con la cinquecentesca Casa Alciati. Tale manica di raccordo rappresenta un
pregevole esempio di architettura museale razionalista. Tra i tanti oggetti
esposti spiccano il medioevale cofanetto appartenuto al cardinal Guala
Bicheri, i mosaici e il calco del portale provenienti dall'antica Cattedrale
di S. Maria Maggiore e la famosa stele celto-latina custodita nell'imponente
Sala Romana. Tale stele ha aperto la mostra sui Celti a Palazzo Grassi di
Venezia del 1991.[136][137]

Il Museo del tesoro del duomo ospitato nel palazzo arcivescovile raccoglie una
serie di opere d’arte orafa, tessile, pittorica e scultorea provenienti dal
patrimonio della cattedrale di Vercelli, nonché una collezione di reliquiari
tra le più importanti del nord d'Italia. È condotto dalla Fondazione Museo del
Tesoro del Duomo ed Archivio Capitolare che gestisce anche l'attigua
Biblioteca capitolare che custodisce tra i suoi numerosi manoscritti il
Vercelli Book. Tra i tanti preziosi oggetti spiccano il riempimento originale
del crocifisso ottoniano, le antiche legature dei Codici denominati A e C, una
pianeta e altri paramenti donati alla chiesa vercellese da Giulio II. Nella
pinacoteca del palazzo sono inoltre visibili importanti tavole pittoriche di
scuola vercellese, come ad esempio dipinti di Bernardino Lanino o della
bottega dei Giovenone o ancora opere di Francesco Antonio Mayerle.

Il Mac - Museo Archeologico Città di Vercelli, è stato inaugurato nel 2014 per
iniziativa del Comune di Vercelli e ha sede nella manica medioevale dell'ex
Monastero di Santa Chiara. È stato intitolato al padre barnabita Luigi Bruzza
(1813-1882), pioniere e eminente studioso dell'archeologia locale. Il percorso
si snoda lungo sette sale e racconta, in maniera innovativa e multimediale
seguendo l'ordine cronologico, l'evoluzione di Vercelli e del suo territorio.
Gli oltre 600 reperti provenienti da scavi effettuati in città e provincia
illustrano sia la progressiva romanizzazione delle popolazioni locali
preromane, sia le varie fasi delle romanizzazione sino a che Vercellae divenne
uno dei "firmissima Municipia" della Transpadana, come la definì Tacito
(Hist., i, 70). Vale a dire una grossa e ricca città caratterizzata da
imponenti edifici e al centro di importanti traffici e scambi commerciali.

Il museo racconta l'evoluzione della Farmacia in duecento anni di storia. La
raccolta che oggi consta di circa 2000 oggetti ed è esposta in un percorso di
sei sale arredate con mobili d'epoca, incominciò nel 1799, anno della
fondazione della Farmacia Picciòla di Trieste. Tale raccolta è confluita per
iniziativa privata a Vercelli.[138]

Ospitato al primo piano accanto al Ridotto del Teatro Civico espone un'ampia
collezione di manifesti, locandine, costumi di scena, spartiti, incisioni che
raccontano la vita del teatro dagli anni '50 a oggi. In particolare modo vita
legata al Concorso Internazionale di Musica G.B.Viotti e ai giovani
concorrenti illustri che ha visto calcare il palco e che hanno intrapreso una
lunga e straordinaria carriera come ad esempio Luciano Pavarotti, Daniel
Barenboim, Claudio Abbado.[139]

Inaugurato nel 2014, contiene numerosi reperti della musica, della lirica e
della danza vercellese, messi a disposizione dalla Società del Quartetto,
dall'Accademia di Danza Città di Vercelli[140] e dalla famiglia di "Cesare
Bardelli[141] \- Il principe dei baritoni".

Realizzato nel 2007, è un innovativo polo espositivo progettato da Ferdinando
Fagnola e collocato nella navata centrale della ex chiesa di San Marco. La
struttura moderna "dialoga" con il restante spazio medioevale tramite sia la
sua copertura in vetro che consente la visione delle volte a crociera, sia
tramite gli spazi laterali, lasciati vuoti dove si possono ammirare gli
affreschi recentemente recuperati. Tra le mostre di importanza internazionale,
ha ospitato in collaborazione con la Fondazione Peggy Guggenheim un ciclo di
sei mostre.[142]

Ospitato all'interno della sede della Camera di Commercio, interessante
edificio moderno progettato dall'architetto Enrico Villani nel 1972, espone
una serie di oggetti di pregio utilizzati dall'ente per la misurazione.
Oggetti di grande valore storico che raccontano non solo la storia dell'ente
ma anche la storia economica del territorio.[143]

Il film Riso Amaro, la celebre pellicola di Giuseppe De Santis del 1949, che
ha fissato nella memoria collettiva l'immagine della mondina e della dura vita
in risaia, è ambientato tra le risaie del vercellese. Mentre una pellicola a
lungo discussa, Tiro al piccione di Giuliano Montaldo (1961) è ambientata per
la prima metà a Vercelli e sono riconoscibili molti scorci, in particolare del
centro storico.

È il piatto vercellese per eccellenza, un risotto che utilizza i prodotti
tipici della zona: riso, salam dla doja (sotto grasso), fagioli di Saluggia o
di Villata, lardo, Barbera del Monferrato.

Questi biscotti nascono nel 1803, quando Carlo Provinciale, ispirandosi
probabilmente alla fastosa tradizione rinascimentale e dai dolci sapori
austroungarici, ideò dei biscotti in cui una ricca pasta frolla si univa agli
aromi di una segreta miscela di spezie (cannella, garofano, vaniglia, macis,
zenzero, coriandolo.). La ricetta originale passò nella prima metà del XX
secolo da Margherita Flecchia (pronipote del Provinciale) a Vittorio Rosso,
che per parecchi anni continuò a produrre questa prelibatezza nel suo piccolo
laboratorio artigianale. Oggi le migliori pasticcerie vercellesi propongono i
Bicciolani secondo la loro ricetta.

La Tartufata è la torta tipica della città, composta da tre dischi di pan di
Spagna inumiditi da un composto alcolico a base di rum e maraschino. Il tutto
è farcito con crema chantilly alle nocciole mentre i bordi sono ricoperti di
granella di nocciole. La torta è guarnita da fragili onde di cioccolato
abbondantemente cosparso di zucchero a velo.

Istituito nel 1950 dal musicista e compositore vercellese Joseph Robbone[150],
è un prestigioso concorso musicale rivolto ai giovani che appartiene sin dal
1957 al ristretto comitato (11 membri) dei fondatori della Federazione
Mondiale dei Concorsi di Musica di Ginevra che raccoglie e regolamenta i più
importanti concorsi internazionali di musica. Nel tempo il prestigio e la
qualità dei giurati ha rappresentato un punto fermo tanto da diventare un
riferimento e un trampolino di lancio per giovani artisti che hanno poi
intrapreso delle carriere formidabili. Unico in Italia, ha compreso più
sezioni musicali, con giurie e regolamenti separati. Si svolge nel Teatro
Civico nel mese di ottobre con cadenza annuale e alterna dal 2006 un anno la
sezione di Canto e l'altro quella di Pianoforte. Precedentemente tra le
sezioni vi si annoverava quelle di Violino, Musica da camera, Oboe, Chitarra,
Fagotto, Tromba, Danza, Composizione, Danza. Posto sotto l'Alto Patronato
della Presidenza della Repubblica ha visto partecipare e spesso trionfare
artisti che hanno segnato la storia della musica internazionale come ad
esempio Luciana Savignano, Joaquin Achucarro, Daniel Baremboim, Claudio
Abbado, François Joel Thiollier, Salvatore Accardo, Luciano Pavarotti, o
giurati come Carlo Maria Giulini, Arturo Benedetti Michelangeli, Franco
Corelli, Birgitt Nilsson, Carl Orff, Elizabeth Schwarzkopf[151]. Oggi è posto
sotto la direzione artistica d Pietro Borgonovo e vede una presenza
internazionale sempre più consistente (24 nazionalità concorrenti nel
2017)[152]. La locale Società del Quartetto che lo organizza promuove anche
l'annuale stagione concertistica e il premio "Viotti d'oro"[153].

Il Viotti Festival è a stagione concertistica della Camerata Ducale che ogni
anno richiama in città artisti di valenza internazionale come accompagnatori
della Camerata o come solisti. Andrea Bacchetti, Ramin Bahrami, Banda Osiris,
Renato Bruson, Richard Galliano, Katia Ricciarelli, Uto Ughi[154], sono solo
alcuni tra i musicisti che si sono esibiti.Sorto nel 1998 per riscoprire
l'opera del celebre violinista vercellese Giovanni Battista Viotti, ideatore
tra l'altro del moderno archetto[155], dal 2009 è debutta una sezione
distaccata in Florida, negli USA[156].

Sorta nel 1977, la «Fiera in Campo» è una fiera agricola, specialmente rivolta
ai risicoltori, in cui sono esposte macchine e attrezzature per la
coltivazione. La principale caratteristica è che sin dall'origine, prima in
Italia[157], era prevista la prova sul campo dei mezzi, per dare modo agli
agricoltori di vedere direttamente in campo i trattori e le attrezzature che
sarebbero poi andati ad acquistare dai rivenditori, concessionari e artigiani
locali. Organizzata nel mese di marzo dall'ANGA, Associazione Nazionale
Giovani Agricoltori di Confagricoltura, si svolge per tre giorni con cadenza
annuale presso il polo fieristico "Vercelli Fiere" di Caresanablot[158] e su
circa 40 ettari di terreno per le prove. Conta circa 140 espositori[159]
provenienti dal centro e dal nord Italia con una media di 20000 ingressi[160].

La fattoria in città è un evento che si tiene dal 2005 nel mese di maggio
nell'area compresa tra l'abbazia di Sant'Andrea e Parco Kennedy dedicato alla
conoscenza e promozione della campagna e dei suoi animali. Nella settimana
della kermesse sono allestiti circa un centinaio di stands[161] con i prodotti
tipici del territorio e delle altre regioni italiane, delle associazioni di
volontariato e artigianali. Sono inoltre organizzati decine di laboratori
didattici per gli studenti. In appositi stands sono presenti decine di animali
da fattoria. A corona degli eventi vengono organizzati concerti gratuiti con
l'esibizione di cantanti o gruppi di rilievo nazionale. Le presenze dei
visitatori nel 2017 sono attestate a circa 40000[162].

Vercelli è una delle tappe importanti della Via Francigena, cammino di
pellegrinaggio per Roma, in quanto punto di incontro del percorso proveniente
dal Monginevro e da Torino e di quello proveniente dal Gran San Bernardo e da
Aosta e Ivrea.[163]  
Si trova una menzione di Vercelli (XLIII Vercel. - numero di tappa, da Roma)
nel 990, nella descrizione dell'itinerario storico di Sigerico.

La città mantiene vivo il ruolo centrale che la sua posizione storica le ha
attribuito lungo la Via Francigena, essendo membro dell'Ufficio di presidenza
dell'Associazione Europea delle Vie Francigene.

Vercelli è la città piemontese e una delle città dell'Italia nord-occidentale
cui Dante ha riservato la maggiore attenzione, e ciò rende più plausibile una
sua permanenza a Vercelli. Dante ha ricordato Vercelli non per un'astratta
notazione geografica, ma per delineare un paesaggio naturale armoniosamente
composto, capace di suscitare sentimenti intensi. La citazione di Vercelli
nella Divina Commedia è di tale natura, che lascia supporre che il poeta abbia
percorso la terra vercellese, e abbia osservato il suo digradare dalle Alpi da
occidente e il suo estendersi a oriente, dando principio alla pianura padana:

_O tu cui colpa non condanna e cu'io vidi su in terra latina, se troppa
simiglianza non m'inganna, rimembriti di Pier da Medicina. Se mai torni a
veder lo dolce piano che da Vercelli a Marcabò dichina._ Inf. XXVIII, 70 - 75

Conosciuta come _Capitale Europea del Riso_ sin dal XIV secolo nelle sue
campagne è incominciata la coltivazione del riso, prevalentemente nei terreni
paludosi sino a divenire nel corso dei secoli la principale coltivazione.[164]
Oltre il 50% della produzione europea del riso avviene in Italia e di questa
oltre la metà avviene tra l provincie di Vercelli e Novara.[165] Le grandi
quantità d'acqua richieste per il riso ha fatto sì che nel corso dei secoli
sia stata progettata e realizzata una fittissima rete d'irrigazione. Lo studio
e la selezione delle varietà è svolto nella locale _Stazione sperimentale di
risicoltura_ mentre la locale Borsa Merci è la principale in riferimento al
settore risicolo.[166]

Il settore meccanico e tessile sono state le forze trainanti dell'industria
vercellese per tutto il XX secolo, verso la fine del quale l'industria ha
conosciuto un costante e inesorabile declino. Tra le aziende rimaste in città
spiccano nel settore meccanico le Officine Meccaniche Giovanni Cerutti, che
hanno in città uno stabilimento e il centro ricerche; nella lavorazione del
riso la MundiRiso, di proprietà della multinazionale spagnola Ebro Foods[167];
nella lavorazione del caffè la "Mokaor"[168] mentre la Polialcoli srl opera
nel settore chimico[169]. Nel comune confinante di Prarolo vi è uno
stabilimento della multinazionale giapponese YKK che produce cerniere lampo e
in quello attiguo di Caresanablot la Piatti Freschi Italia (ex Vogliazzi) che
produce pasti confezionati[170].

Dal punto di vista artigianale la lavorazione orafa e dell'argento è stata
un'attività attestata in città fin dal Medioevo: sono infatti visibili alcuni
reliquiari d'argento, specialmente nel Tesoro della Cattedrale, realizzate da
botteghe di argentieri locali. Una raccolta di gioielli realizzati in ambito
locale che testimoniano l'ampia diffusione di tali lavorazioni, sono custodite
al Museo Leone e sono note come le "Filigrane Vercellesi".[171] Si distinse in
tale settore sino a divenire una vera e propria industria l'argenteria fondata
nel 1856 da Giuseppe Sambonet che ben presto divenne fornitrice della Real
Casa. Negli anni trenta Sambonet emerge nel mercato della produzione di
posateria in acciaio inossidabile ed è la prima in Europa a mettere a punto un
sistema per l'argentatura dell'acciaio[172]. Nel 1956 si aggiudica la commessa
presso l'Hotel Hilton al Cairo[173], incominciando a rifornire alberghi in
tutto il mondo espandendo le proprie attività in USA e ricevendo svariati
riconoscimenti come due premi Compasso oro, avendo tra i collaboratori
numerosi designer, tra cui Roberto Sambonet per la _Pesciera_ , _Center line_
e i vassoi _Elite_ della _Linea 50_ , oggi in esposizione al MoMa di New
York[174]. Nel 2004 dopo essere stata acquisita si fonde con il gruppo Paderno
divenendo Sambonet Paderno Industrie S.p.A.[175]. Attualmente la produzione è
sita a Casalino (NO) a circa 20 km dal capoluogo. Un altro settore artigianale
è quello della produzione della fisarmonica, essendo con Stradella e
Castelfidardo uno dei tre principali poli italiani di produzione. Tante furono
le ditte che si sono distinte nel tempo come la Gallo, la Cavagnolo o altre in
attività come la Ranco, la Bertone-Locatelli, la Teknofisa e la Cooperfisa.
Esse esportano prevalentemente verso mercati esteri dove i loro strumenti sono
molto apprezzati.[176].

La maggior parte della forza lavoro impiegata a Vercelli lavora nel settore
dei servizi.[177] Otre agli uffici pubblici, alle scuole, all'università,
all'ASL e al settore bancario la posizione strategica e i buoni collegamenti
autostradali e ferroviari hanno favorito lo sviluppo del settore logistico.
Accanto al Casello autostradale _Vercelli Ovest_ , in frazione Larizzate sono
sorti molti centri di logistica tra cui la sede e i magazzini di Nova Coop per
l'area Nord Ovest, la sede e i magazzini di Dimo Spa, socio piemontese del
gruppo Euronics[178] e i magazzini Sifte Berti[179]. Nel 2017 ha aperto il
terzo maxi centro logistico in Italia del colosso americano
Amazon.[180][181][182]

Analizzando i dati sulle presenze turistiche in provincia emerge che negli
ultimi venti anni vi è stato un costante aumento degli afflussi turistici
verso Vercelli e il suo circondario.[183] Il cospicuo patrimonio storico-
artistico e museale e il caratteristico paesaggio di risaia, specialmente nel
periodo primaverile degli allagamenti per l'irrigazione, costituisce una
risorsa importante seppure le sue potenzialità siano ancora sottoutilizzate e
i soggiorni avvengano per periodi brevissimi di tempo.[184] Per esempio
relativamente al biennio 2013/15 riguardo a soli tre musei (Borgogna, Leone,
Tesoro del Duomo), i visitatori sono saliti da 13.695 a 19.602[185].

Un'altra voce importante del turismo in costante crescita è quella riguardante
il percorso della Via Francigena o Romea. Tappa menzionata già nel 990
nell'Itinerario di Sigerico attualmente ospita due ostelli e segnaletica
dedicata per i viandanti. Il numero dei pellegrini ospitati presso il solo
Hospitale Sancti Eusebi nel 2017 (943 presenze) è a oggi già superiore
rispetto al dato di tutto l’anno 2016 (864 presenze).[183][186]

Posta a metà strada tra Torino e Milano la città è servita dalla ex Strada
statale 11 Padana Superiore, ed è punto di partenza di numerose arterie. In
direzione Casale Monferrato e Alessandria si diparte la ex SS31, in direzione
Biella la ex SS230 mentre per Pontestura verso Asti la ex SS455. Le strade
convergenti sul centro abitato sono raccordate dalle tangenziali Ovest e Sud
che formano così un semianello (essendone interrotto il lato est).

La città è servita altresì da due caselli autostradali. Uno, _Vercelli Est_ ,
è posto sull'autostrada A26 (Genova - Gravellona Toce) nel territorio comunale
di Borgo Vercelli collocato circa 8 km a nord-est dal capoluogo. L'altro,
Vercelli Ovest, sorge nella frazione Larizzate in prossimità dell'area
industriale ed è posto sulla **A26/A4 Diramazione Stroppiana-Santhià** che
congiunge l'autostrada A4, nei pressi di Santhià, con l'autostrada A26, nei
pressi di Stroppiana.

La stazione di Vercelli, posta lungo la ferrovia Torino-Milano, è servita da
treni regionali svolti da Trenitalia e Trenord nell'ambito del contratto di
servizio stipulato con le Regioni Piemonte e Lombardia, nonché da collegamenti
a lunga percorrenza operati anch'essi da Trenitalia e SNCF.

La stazione funge altresì da capolinea per le ferrovie Vercelli-Pavia e
Ferrovia Vercelli-Casale Monferrato, quest'ultima priva di traffico dal 2013.

In passato Vercelli risultava capolinea di una vasta rete di tranvie
extraurbane che comprendeva le seguenti linee:

L'aeroporto di Vercelli "Carlo del Prete" è situato a sud della città ed è
dotato di una pista in erba lunga 560 m. Non effettua servizi passeggeri di
linea. L'aeroporto è operato da Aero Club Vercelli "Marilla Rigazio"[187] che
garantisce i servizi anti-incendio ed'è sede, dagli anni '30, dell'omonima
scuola di volo in cui è possibile conseguire le licenze di volo per
ultraleggero e per aviazione generale da pilota privato, commerciale e di
linea. Presso l'aeroporto vi è anche una scuola di paracadutismo.

La città è servita da una rete di autolinee urbane (cinque tratte tutte
attualmente in funzione) e suburbane gestita da ATAP ed è inoltre fornita di
un servizio di Bike sharing, gestito sia dal Comune e sia da ATAP, di cinque
ciclo-stazioni[188].

Vercelli è gemellata con:

La FC _Pro Vercelli 1892_ è una delle più antiche, celebri e titolate società
calcistiche d'Italia. Club di grande tradizione, vinse sette scudetti tra il
1908 e 1922. Conta 6 presenze in Serie A tra il 1929 e il 1935, e 13 in Serie
B, campionato in cui ha militato nel 2012, dopo 64 anni. È a oggi, fra le
squadre italiane pluriscudettate, l'unica a essere andata incontro nei decenni
passati a un declino tale da farle perdere svariate volte lo status
professionistico. Tra i calciatori più rappresentativi che militarono nelle
file del club, non si possono non citare il difensore Virginio Rosetta e gli
attaccanti Silvio Piola, a cui è stato intitolato lo stadio cittadino già
Robbiano, e Pietro Ferraris, tutti e tre campioni del mondo con la Nazionale
di Vittorio Pozzo.

Le altre squadre di calcio della città sono: l' _U.S.D. Virtus Vercelli 2011_
che milita nel girone F piemontese e valdostano di 1ª Categoria e _G.S.D.
Canadà Vercelli_ che milita nel girone C piemontese e valdostano di 2ª
Categoria, Scuole Cristiane Calcio e Piemonte Sport che praticano nella
stagione 2015/2016 il campionato di prima categoria.

La squadra di hockey su pista della città, l'Amatori Vercelli, ha conquistato
tre scudetti, una Coppa Italia e due Coppa CERS.

L'Associazione Scherma Pro Vercelli è l'erede della tradizione schermistica
vercellese che ha dato a questo sport numerosi campioni olimpici, campioni del
mondo, maestri e innovatori di questo sport. Giovanni Battista Cavanna fonda
nel 1895 la Scuola Schermistica Vercellese. La prima medaglia olimpica della
scherma vercellese è di Marcello Bertinetti che, dopo aver vinto il campionato
di calcio con la Pro Vercelli quale capitano-allenatore, vince all'olimpiade
parigina la medaglia d'argento nella sciabola a squadre. Bertinetti sarà
medaglia d'oro olimpica nel 1924 nella sciabola a squadre.

A lui è intitolato il Trofeo Bertinetti riservato alle migliori prime quattro
squadre maschili di spada, che è oggi Coppa del mondo di spada a squadre.

Il vercellese **Giovanni Pellielo** (Vercelli, 11 gennaio 1970) ha vinto tre
medaglie olimpiche individuali, 10 titoli mondiali (3 individuali) e 10 titoli
europei (2 individuali). È presente in città il poligono di tiro al volo San
Giovanni.

La sezione locale di tiro a segno fu fondata nel 1884 e da allora opera
ininterrottamente nel poligono "Umberto I". Il palmarès della sezione si
arricchì, specialmente negli anni sessanta, di una lunga serie di titoli cui
però seguì un processo di lento decadimento. Dalle soglie del 2000 è
incominciato invece un processo di recupero e rilancio degli impianti tanto
che oggi è l'unico poligono in Piemonte in cui si possano praticare tutte le
discipline di tiro, dai 10 metri con l'aria compressa fino ai 300 metri con
carabina.[190]

Dal 2004 si sta sviluppando il movimento rugbistico, grazie alla società
residente Rugby Vercelli che milita nel campionato territoriale di serie C.
Dall'ottobre del 2010 nasce poi una nuova società denominata **Rugby
Sant'Andrea**.

Esistono due società cittadine maschili, i Vercelli Rices che militano in
serie C silver e hanno un settore giovanile dalla under 13 alla under 20, e
A.S.D. Basket Mooskins che milita in Promozione inoltre esiste una società
femminile che milita in serie C la PFV e infine una società di Minibasket i
Bugs per i bambini dai 6 ai 12 anni.

La Libertas Olimpia è la principale squadra di pallavolo di Vercelli. In
passato ha militato nella massima serie nazionale. Per quanto riguarda la
pallavolo femminile la principale squadra è la S2M Volley Vercelli, fondata
nel 1990. Nel 1997 viene fondata da un gruppo di genitori la GREENVOLLEY che
porterà il giovanile femminile della pallavolo vercellese a conquistare 4
scudetti nazionali negli anni 2001, 2002, 2003 e 2005.

L'A.S.D. Skating Vercelli ha conquistato nel 2011 la Stella di bronzo al
Merito sportivo dal C.O.N.I., a riconoscenza dalla lunga tradizione che ha
saputo coltivare sulle otto rotelle.

La società Rollerblot di Caresanablot nata più recentemente sta conquistando
notorietà e pregio grazie ai suoi atleti che hanno all'attivo molte vittorie
sia a livello nazionale sia internazionale, frutto dell'impegno della società
e dell'allenatrice Cristina Maffei.

La Pro Vercelli C5 nasce nel 2012 ed è la prima squadra della provincia di
Vercelli a iscriversi al campionato regionale FIGC di Serie D.

Nella stagione 2014-15 ottiene un ripescaggio che consente alla squadra di
giocare in Serie C2. Esordirà in Coppa Italia l'11 settembre 2014.

Nella stagione calcistica 2015-16 si iscrive al campionato di Serie D.

Nel 2015 nasce l'USD Città di Vercelli calcio, partecipa al campionato
regionale FIGC di Serie D nella stagione calcistica 2015/2016, piazzandosi
terza e perdendo la finale play-off. Viene ripescata in Serie C2 e nella
stagione calcistica 2016/2017 si piazza al quinto posto.

In città e provincia è molto attivo il campionato amatoriale _Vercelli Premier
League_ nato nel 2012. Alla fondazione composto da 13 squadre, nella stagione
2014/15 sale a 16, suddivise in due gironi. Grazie a un sistema di
eliminatorie, dal 2015/16 passerà ad avere una Serie A e una Serie B. Oltre al
campionato viene organizzata anche la coppa di lega.

La squadra ad aver vinto più campionati è il Dalonic.

Altri progetti

  

