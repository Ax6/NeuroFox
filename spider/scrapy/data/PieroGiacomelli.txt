**Piero Giacomelli** (Trieste, 6 novembre 1977) è un arbitro di calcio
italiano.

Arbitro effettivo dall'età di 15 anni, Giacomelli fa il suo debutto assoluto
nel 1992.[1] Appartiene alla Sezione AIA della sua città natale, Trieste, di
cui è stato anche Presidente.

Dopo due anni di Eccellenza, nel 2004 viene promosso in C.A.N. D, e
successivamente in C.A.N. C nell'estate del 2007. In tale categoria colleziona
tre anni di permanenza e il 1º luglio 2010 ottiene il passaggio alla C.A.N. B.

Portogruaro-Cittadella, disputatasi il 22 agosto dello stesso anno e terminata
2-0 per i padroni di casa, rappresenta il suo esordio in Serie B. Nei mesi
successivi è designato regolarmente in Serie B, raggiungendo anche il meritato
esordio in Serie A nella parte finale della stagione. Il 3 aprile 2011 è
infatti chiamato a dirigere l'incontro Genoa-Cagliari, allo Stadio Luigi
Ferraris.[2]

Al termine della stagione sportiva 2013-2014 ha diretto 39 partite in Serie B,
tra cui l'andata della finale play-off di Serie B, che vale l'accesso in Serie
A, tra Sampdoria e Varese, terminata 3-2 per i blucerchiati. Il 26 luglio 2012
si apprende della sua promozione in serie A, con circa venti giorni di ritardo
rispetto alla consueta presentazione stagionale degli organici. Tale decisione
di ampliare l'organico della CAN A di un elemento viene infatti presa in un
secondo momento, per far fronte all'impiego degli arbitri di porta in serie
A.[3]

Al termine della stagione sportiva 2018-2019 ha diretto un totale di 119
partite in serie A.

