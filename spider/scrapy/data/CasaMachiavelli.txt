Coordinate: 43°40′57.59″N 11°11′51.01″E﻿ / ﻿43.682664°N 11.197503°E43.682664;
11.197503

**Casa Machiavelli** o, come è universalmente conosciuta, **l'Albergaccio** fu
la dimora di Niccolò Machiavelli durante l'esilio ed è situata in località
Sant'Andrea in Percussina, nel comune di San Casciano in Val di Pesa.

Niccolò Machiavelli (1469 \- 1527) segretario della Repubblica fiorentina
negli anni che vanno dal 1498 al 1512, è una delle figure più grandi ed
interessanti del Rinascimento. Scrittore vario e colto, riservò i suoi
interessi soprattutto alla politica, che, primo fra tutti, considerò una
scienza a sé stante.

La Casa di S. Andrea in Percussina apparteneva insieme a diversi poderi alla
famiglia dello Scrittore.

Qui egli si rifugiò dopo essere stato esiliato da Firenze nel 1512, quando in
città ritornarono i Medici. La fattoria, con l'annessa osteria
dell'Albergaccio, è descritta in una delle sue più famose lettere, quella
indirizzata all'amico Francesco Vettori e datata 10 dicembre 1513. Nella
lettera viene descritta la sua giornata fra le occupazioni che gli derivano
dalla conduzione delle sue proprietà e le serate trascorse all'osteria a
giocare a tric-trac con l'oste ed un macellaio del luogo. Ma la notte egli si
ritira nella sua biblioteca e trascorre le ore leggendo i classici, che gli
hanno ispirato un libretto, scritto di getto in pochi mesi, ed intitolato De
Principatibus: _il Principe_ , l'opera alla quale deve la sua fama.

Dopo la sua morte la casa passò agli eredi e sempre in linea ereditaria venne
alla nobile famiglia fiorentina dei Serristori. Da pochi anni appartiene al
Gruppo Italiano Vini che qui ha alcuni dei suoi vigneti e che l'ha restaurata
in modo accurato. Si possono visitare gli ambienti della villa, le cantine e,
attraverso un passaggio sotterraneo, entrare nell'osteria descritta dallo
stesso Machiavelli.

Altri progetti

