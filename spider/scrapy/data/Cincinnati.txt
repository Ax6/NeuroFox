**Cincinnati** (AFI: /ʧinʧinˈnati/[1]; in inglese /ˌsɪnsᵻˈnæti/) è un comune (
_city_ ) degli Stati Uniti d'America e capoluogo della contea di Hamilton
nello Stato dell'Ohio. La popolazione era di 296,943 abitanti al censimento
del 2010, il che la rende la 3ª città più popolosa dello stato, dietro
Columbus e Cleveland, e la 65ª città più popolosa della nazione. Gli abitanti
di Cincinnati vengono chiamati _Cincinnatian_.

I soprannomi della città sono "The Queen City", "Cincy", "Porkopolis" e "The
Fountain City", e il suo motto è Juncta Juvant, che in latino vuol dire
"l'unione fa la forza".

La città è sede di molte grosse società commerciali come Procter & Gamble,
Kroger, Federated Department Stores (proprietaria di Macy's e Bloomingdale's),
Chiquita Brands International, Great American Insurance Company, U.S. Playing
Card Company e Fifth Third Bank.

Secondo lo United States Census Bureau, ha un'area totale di 79,54 miglia
quadrate (206,01 km²).

Cincinnati fu fondata nel 1788 con il nome di Losantiville, un sincrasi delle
parole " _Licking River_ ", " _os_ ", " _ante_ ", e " _ville_ ", con il
significato di "città di fronte alla foce del fiume Licking". L'attuale
toponimo, Cincinnati, fu dato alla città nel 1790 dall'allora governatore del
Territorio del nord-ovest Arthur St. Clair, in onore della Società dei
Cincinnati ( _Society of the Cincinnati_ ), di cui era membro. Il nome della
società derivava a sua volta da quello del console romano Lucio Quinzio
Cincinnato. Cincinnati fu incorporata come villaggio nel 1802 e come città nel
1819.

Secondo il censimento[2] del 2010, c'erano 296,945 abitanti.

Secondo il censimento del 2010, la composizione etnica della città era formata
dal 49,3% di bianchi, il 44,8% di afroamericani, lo 0,3% di nativi americani,
l'1,8% di asiatici, lo 0,1% di oceaniani, e il 2,5% di due o più etnie.
Ispanici o latinos di qualunque razza erano il 2,8% della popolazione.

A Cincinnati si svolge annualmente, dal 1976, l'Oktoberfest Zinzinnati.

La Interstate 275 rappresenta il sistema tangenziale della città e la stessa è
servita dall'Aeroporto Internazionale di Cincinnati. I quartieri di Downtown e
Over-the-Rhine sono serviti da una linea tranviaria con 18 stazioni.

Nel football americano, Cincinnati è rappresentata da due squadre, i
Cincinnati Bengals, fondati nel 1968, che partecipano alla National Football
League, e i Cincinnati Bearcats, fondati nel 1885, che partecipano alla NCAA
Division I.

Nel baseball, Cincinnati è rappresentata da una squadra, i Cincinnati Reds,
fondati nel 1882, che partecipano alla Major League Baseball.

Nel calcio, Cincinnati è rappresentata da una squadra, il Cincinnati, fondato
nel 2015, che partecipa alla MLS a partire dal 2019.

Nella pallacanestro, Cincinnati è rappresentata da due squadre, gli Xavier
Musketeers, che rappresentano la Xavier University, fondati nel 1920, e i
Cincinnati Bearcats, che rappresentano l'Università di Cincinnati, fondati nel
1901, entrambe le squadre partecipano alla NCAA Division I. Dal 1957 al 1972
in città aveva sede la squadra dei Cincinnati Royals che attualmente è
denominata Sacramento Kings.

Cincinnati è sede di uno dei più prestigiosi tornei di tennis, appartenente al
circuito del Master Series, denominato appunto Cincinnati Masters.

Altri progetti

