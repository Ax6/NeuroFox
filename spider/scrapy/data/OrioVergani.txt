**Orio Vergani** (Milano, 6 febbraio 1898 – Milano, 6 aprile 1960) è stato un
giornalista, fotografo e scrittore italiano, considerato il primo fotoreporter
italiano.

Si considerava "figlio d'arte" in quanto le professioni della sua famiglia da
oltre cento anni erano legate a letteratura, giornalismo e teatro: i fratelli
maggiori della madre erano Vittorio Podrecca, fondatore del «Teatro dei
Piccoli», e Guido Podrecca, deputato socialista e fondatore del settimanale
satirico _L'Asino_. La sorella, Vera Vergani, fu la prima interprete assoluta
dei _Sei personaggi in cerca d'autore_ di Luigi Pirandello.

Nato a Milano in via Petrarca, dai sei anni ai sedici Vergani visse presso il
prozio Vittorio. Trascorse l'adolescenza tra Chioggia, Sansepolcro, Viterbo e
Colorno. A 15 anni pubblicò la sua prima novella, apparsa sulla rivista _Il
secolo XX_ , supplemento del _Secolo_ diretto da Pio Schinetti[1]. Nel 1923
debuttò come attore al Teatro degli Indipendenti di Anton Giulio Bragaglia con
_Un vigliacco_[2].

Interrotti gli studi universitari, si trasferì a Roma, dove conobbe Federigo
Tozzi, di cui diventò amico. Luigi Pirandello lesse i suoi racconti e lo
considerò il più promettente dei suoi discepoli.

Collaboratore del quotidiano romano _L'Idea Nazionale_ , a soli 26 anni
Vergani fu chiamato da Ugo Ojetti al _Corriere della Sera_ come inviato
speciale della Terza pagina. Lavorò nel maggiore quotidiano italiano per 34
anni, coprendo con i suoi articoli la pagina politica, la terza pagina e la
pagina sportiva.

Orio Vergani divenne celebre nel giornalismo sportivo come inviato al seguito
di ben 25 «Giri d'Italia» e di altrettanti «Tour de France». Con il suo
talento letterario portò ai massimi livelli la ritrattistica dei campioni
dello sport. Esemplari i pezzi su Alfredo Binda, campione della sua
generazione.

È oggi considerato il «maestro del giornalismo sportivo»[3]. Gianni Brera e
Bruno Raschi appresero la sua altissima lezione[3].

Orio Vergani è considerato il primo fotoreporter italiano. Dal suo lavoro di
inviato all'estero ha tratto ispirazione per numerosi libri fotografici: _45°
all'ombra_ , Treves, Milano 1935 (con 106 fotografie); _Sotto i cieli
d'Africa_ , Treves, Milano 1936 (con 100 fotografie); _Riva africana_ ,
Hoepli, Milano 1937 (con 96 tavole fuori testo da fotografie dell'autore); _La
via nera. Viaggio in Etiopia da Massaua a Mogadiscio_ , Treves, Milano 1938.

Dopo la fine della Repubblica sociale italiana fu, in pratica, l'unico epurato
del «Corriere». Gaetano Afeltra, ex collega di via Solferino, riuscì a
riassumerlo un anno dopo al quotidiano del pomeriggio «Milano-Sera» (si
stampava nella stessa tipografia del Corriere). Finalmente la sua firma
riapparve sul «Corriere della Sera» il 19 settembre 1946[2].

Nel 1953 fondò a Milano l'«Accademia Italiana della Cucina».

Morì al tavolo di lavoro all'alba del 6 aprile 1960.

All'attività di giornalista (si calcola che abbia scritto più di 20.000
articoli) Vergani accompagnò sempre quella, più mediata, letteraria. La sua fu
una narrativa di assorti e angosciati sentimenti umani.

A 20 anni Vergani pubblicò il suo primo libro di novelle, _Acqua alla gola_ ,
mentre già svolgeva un'intensa attività giornalistica al quotidiano romano _La
Tribuna_ , a _Il messaggero della domenica_ ed a _L'Idea Nazionale_.

Dopo aver pubblicato _Soste del capogiro_ e _Fantocci del carosello immobile_
, scrisse nel 1928, non ancora trentenne, il romanzo _Io, povero negro_ e
subito dopo le novelle di _Domenica al mare_ (1931). Nella narrativa rimase
fedele al naturalismo, dopo la giovane esperienza nel realismo magico.

Ma Vergani è stato anche tra i primi scrittori italiani a interessarsi di arti
"nuove" come il jazz, il cinema, la coreografia.  
Ha fondato il premio Bagutta che, per anzianità, è il primo premio letterario
italiano.  
Ha avuto due figli, Guido e Leonardo, anch'essi giornalisti[2].

Orio Vergani ha vinto:

Altri progetti

