Voi che vivete sicuri  
nelle vostre tiepide case,  
voi che trovate tornando a sera  
il cibo caldo e visi amici:  
considerate se questo è un uomo,  
che lavora nel fango,  
che non conosce pace,  
che lotta per mezzo pane,  
che muore per un sì o per un no…

**Primo Michele Levi** (Torino, 31 luglio 1919 – Torino, 11 aprile 1987) è
stato uno scrittore, partigiano e chimico italiano, autore di racconti,
memorie, poesie, saggi e romanzi.

Partigiano antifascista, il 13 dicembre 1943 venne arrestato dai fascisti in
Valle d'Aosta, venendo prima mandato in un campo di raccolta a Fossoli e, nel
febbraio dell'anno successivo, deportato nel campo di concentramento di
Auschwitz in quanto ebreo. Scampato al lager, tornò avventurosamente in
Italia, dove si dedicò con impegno al compito di raccontare le atrocità viste
e subite.

La sua opera più famosa, oltre che quella d'esordio, di genere memorialistico,
_Se questo è un uomo_ , racconta le sue terribili esperienze nel campo di
sterminio nazista ed è considerato un classico della letteratura mondiale.
Laureato in chimica, in alcune delle sue opere appaiono riferimenti diretti e
indiretti a questa branca della scienza[1].

Primo Levi nacque a Torino il 31 luglio 1919 da Ester Luzzati (1895 – 1991) e
Cesare Levi (1878 – 1942), appartenenti a famiglie di origini ebraiche. I suoi
antenati erano ebrei piemontesi provenienti dalla Spagna e dalla Provenza[2]
Il padre Cesare, laureato in ingegneria elettrotecnica e dipendente della
società Ganz, era spesso lontano dalla famiglia per ragioni di lavoro,
principalmente all'estero (in particolare in Ungheria). Nondimeno esercitò sul
figlio una profonda influenza, trasmettendogli gli interessi per la scienza e
la letteratura che diverranno tratti salienti della personalità di Primo Levi
nonché elementi della sua futura produzione letteraria.

Nel 1930 si iscrisse al Ginnasio D'Azeglio di Torino e successivamente, tra il
1934 e il 1935, frequentò il liceo, noto per aver annoverato negli anni
precedenti tra i propri insegnanti diverse figure distintesi per la loro
opposizione al regime fascista, tra i quali Augusto Monti, Franco Antonicelli,
Umberto Cosmo, Norberto Bobbio, Zino Zini e Massimo Mila. Levi era uno
studente con un buon rendimento. Strinse amicizia con alcuni compagni di corso
(tra questi in particolare Mario Piacenza) accomunati dall'interesse per la
chimica; con altri compagni invece fondò una sorta di gruppo sportivo-fan club
intitolato al corridore Luigi Beccali[3]. Negli anni del Ginnasio fu compagno
di Fernanda Pivano; nel Liceo frequentò il Corso B, solo maschile, a
differenza di Fernanda Pivano che, nel corso A, ebbe come supplente di
Italiano in I Liceo Cesare Pavese[4]; Levi fu allievo di Azelia Arici con cui
rimase in contatto nel corso della sua vita e a cui dedicò un necrologio
pubblicato su “La Stampa” [5][6]. Nel 1936-1937 fu uno dei redattori del
numero unico del _D'Azeglio sotto spirito_ , rivista della scuola, su cui
pubblicò la sua prima poesia _Voi non sapete studiare_ , in cui racconta le
sue disavventure nel tentativo di raccogliere un erbario su indicazione della
professoressa di scienze.[7] In quel periodo maturerà in Levi l'intenzione di
intraprendere una carriera nella chimica, annunciando la propria decisione in
tal senso al padre nel giorno del suo sedicesimo compleanno, il 31 luglio del
1935[3].

Nel 1937, dopo essere stato rimandato in italiano a giugno, si diplomò al
Liceo classico Massimo d'Azeglio superando l'esame di maturità a settembre[8]
[9] e si iscrisse al corso di laurea in chimica presso l'Università di Torino.
Nel novembre del 1938 entrarono in vigore in Italia le leggi razziali dopo
quelle in Germania, dove già l'antisemitismo si era manifestato attraverso
atti di violenza e sopraffazione. Tali leggi avevano introdotto gravi
discriminazioni ai danni dei cittadini italiani che il regime fascista
considerava "di razza ebraica". Le leggi razziali ebbero un determinante
influsso indiretto sul suo percorso universitario e intellettuale.

«Nella mia famiglia si accettava, con qualche insofferenza, il fascismo. Mio
padre [...] si era iscritto al partito di malavoglia, ma si era pur messo la
camicia nera. Ed io fui balilla e poi avanguardista. Potrei dire che le leggi
razziali restituirono a me, come ad altri, il libero arbitrio.[10]»

Le leggi razziali precludevano l'accesso allo studio universitario agli ebrei,
ma concedevano di terminare gli studi a quelli che li avessero già intrapresi.
Levi era in regola con gli esami, ma, a causa delle leggi razziali, aveva
difficoltà a trovare un relatore per la sua tesi, finché nel 1941 si laureò
con lode, con una tesi compilativa in chimica ( _L'inversione di Walden_ ,
relatore il professore Giacomo Ponzio[11])[12]. In realtà Levi discusse una
tesi e due sottotesi una delle quali, in fisica sperimentale, avrebbe dovuto
essere la tesi principale se agli ebrei non fosse stato impedito di svolgere
ricerca in laboratorio. Il diploma di laurea riporta la precisazione «di razza
ebraica». In quel periodo suo padre si ammalò di tumore. Le conseguenti
difficoltà economiche e le leggi razziali resero affannosa la ricerca di un
impiego. Venne assunto in maniera semi-illegale da un'impresa, con il compito
di trovare un metodo economicamente conveniente per estrarre le tracce di
nichel contenute nel materiale di scarto di una cava d'amianto (l'Amiantifera
di Balangero, anche se Levi, nel suo racconto _Nichel_ , non la nomina mai). A
questo periodo si fanno con probabilità risalire i primi esperimenti letterari
come la poesia Crescenzago o il progetto di un racconto di montagna. Nel 1942
si trasferì a Milano, avendo trovato un impiego migliore presso una fabbrica
svizzera di medicinali. Qui Levi, assieme ad alcuni amici, venne in contatto
con ambienti antifascisti militanti ed entrò nel Partito d'Azione clandestino.

Dopo l'8 settembre 1943 si rifugiò in montagna, unendosi a un nucleo
partigiano operante in Val d'Aosta. Il periodo di militanza fra i partigiani
del Col de Joux è stato quello che Levi stesso ha giudicato un'esperienza di
giovani ben intenzionati, ma sprovveduti, privi di armi e di solidi contatti
come Levi afferma in una lettera a Paolo Momigliano Levi[13]. La sua
esperienza partigiana è stata oggetto di due saggi usciti a pochi mesi di
distanza nel 2013 e di una dura polemica giornalistica[14]. Poco dopo, il 13
dicembre 1943, venne arrestato dalla milizia fascista nel villaggio di Amay,
sul versante verso Saint-Vincent del Col de Joux (tra Saint-Vincent e
Brusson). Interrogato, preferì dichiararsi ebreo piuttosto che partigiano e
per questo fu trasferito nel campo di Fossoli[15], presso Carpi, in provincia
di Modena.

Il 22 febbraio 1944, Levi e altri 650 ebrei, donne e uomini, vennero stipati
su un treno merci (oltre 50 persone in ogni vagone) e destinati al campo di
concentramento di Auschwitz in Polonia. Levi fu qui registrato (con il numero
174.517) e subito condotto al campo di Buna-Monowitz, allora conosciuto come
Auschwitz III, dove rimase fino alla liberazione da parte dell'Armata Rossa,
avvenuta il 27 gennaio 1945. Fu uno dei venti sopravvissuti dei 650 ebrei
italiani arrivati con lui al campo.

Levi attribuì la propria sopravvivenza a una serie di incontri e coincidenze
fortunate. Innanzitutto, leggendo pubblicazioni scientifiche durante i suoi
studi, aveva appreso un tedesco elementare. Di rilevante importanza fu
parimenti l'incontro con Lorenzo Perrone, un civile occupato come muratore, il
quale, esponendosi a un grande rischio personale, gli fece avere regolarmente
del cibo. In un secondo momento, verso la fine del 1944, venne esaminato da
una commissione di selezione, incaricata di reclutare chimici per la Buna, una
fabbrica per la produzione di gomma sintetica di proprietà del colosso chimico
tedesco IG Farben.

Insieme ad altri due prigionieri (entrambi poi deceduti durante la marcia di
evacuazione) ottenne, superato l'esame, un posto presso il laboratorio della
Buna, dove svolse mansioni meno faticose ed ebbe la possibilità di
contrabbandare materiale con il quale effettuare transazioni per ottenere
cibo. Nel far ciò si avvalse della collaborazione di un altro prigioniero al
quale fu molto legato, Alberto Dalla Volta, anch'egli italiano. Infine, nel
gennaio del 1945, immediatamente prima della liberazione del campo da parte
dell'Armata Rossa, si ammalò di scarlattina e venne ricoverato nel Ka-be (dal
tedesco _Krankenbau_ , in italiano "infermeria del campo"), scampando così
fortunosamente alla marcia di evacuazione da Auschwitz, nella quale sarebbe
morto Alberto.

Il viaggio di ritorno in Italia, narrato nel libro di memorie _La tregua_ ,
sarà lungo e travagliato. Si protrarrà fino a ottobre, attraverso Polonia,
Bielorussia, Ucraina, Romania, Ungheria, Germania e Austria.

L'esperienza nel campo di concentramento lo segnò profondamente. Giunto a
Torino, si riprese dal punto di vista fisico e riallacciò i contatti con i
familiari e gli amici superstiti della Shoah. L'incubo vissuto nel lager lo
spinse subito a scrivere un testo che fosse testimonianza della sua esperienza
ad Auschwitz e che verrà intitolato _Se questo è un uomo_. Cinque capitoli
dell'opera erano già stati pubblicati ne "L'amico del popolo" ed in seguito
rivisti. Nel 1945 fu poi aggiunta la poesia "Buna Lager", sempre pubblicata
sul giornale. In seguito conobbe Lucia Morpurgo (1920-2009), che diventò sua
moglie. Questo incontro, insieme al lavoro di chimico presso la Duco di
Avigliana, gli permise di superare il momento più doloroso del ritorno e di
dedicarsi alla stesura di _Se questo è un uomo_. Ne _Il Sistema periodico_
Primo Levi definisce il suo scrivere: _Un’opera di chimico che pesa e divide,
misura e giudica su prove certe, e s'industria di rispondere ai perché_[16].
Nel 1947 terminò il manoscritto, ma molti editori, tra cui Einaudi, lo
rifiutarono. Venne pubblicato da un piccolo editore, De Silva, a cura di
Franco Antonicelli. Nonostante la buona accoglienza della critica, inclusa una
recensione favorevole di Italo Calvino su _l'Unità_ , incontrò uno scarso
successo di vendita. Delle 2 500 copie stampate, se ne vendettero solo 1 500,
soprattutto a Torino.

L'opera di Primo Levi fu uno dei primissimi memoriali di deportati ebrei nei
campi di sterminio nazisti. Sette furono i deportati ebrei autori di racconti
autobiografici pubblicati in Italia nei primi anni del dopoguerra: Lazzaro
Levi alla fine del 1945, Giuliana Fiorentino Tedeschi, Alba Valech Capozzi,
Frida Misul e Luciana Nissim Momigliano nel 1946, e infine nel 1947 Primo Levi
e Liana Millu. A essi vanno aggiunti Luigi Ferri, la cui deposizione (in
tedesco) è resa nell'aprile 1945 di fronte a uno dei primi tribunali chiamati
a giudicare sui crimini nazisti; Sofia Schafranov, la cui testimonianza è
raccolta nel 1945 in un libro-intervista di Alberto Cavaliere, e Bruno Piazza,
il cui memoriale, scritto negli stessi anni, sarà però pubblicato solo nel
1956[17]. Prima di _Se questo è un uomo_ , Levi aveva scritto con il dottor
Leonardo De Benedetti[18] [19], su richiesta delle autorità russe _Rapporto su
Auschwitz_ , il primo saggio che descriveva le condizioni sanitarie nei campi
di concentramento. Levi abbandonò quindi il mondo della letteratura e si
dedicò alla professione di chimico. Dopo una breve esperienza come lavoratore
autonomo con un amico, trovò impiego presso la _Siva_ , una ditta di
produzione di vernici di Settimo Torinese, di cui, in seguito, assumerà la
direzione fino al pensionamento.

Nel 1959, una mostra sulla deportazione a Torino, incontrò uno straordinario
riscontro di pubblico. Primo Levi si rese conto del grande interesse per la
Shoah, soprattutto tra i giovani. Partecipò a numerosi incontri pubblici
(soprattutto nelle scuole). Aveva intanto riproposto nel 1955 _Se questo è un
uomo_ a Einaudi, che decise di pubblicarlo nel giugno del 1958. Questa nuova
edizione, con modifiche e aggiunte, in particolare la parte introduttiva dove
Levi racconta il suo arresto, incontrò un successo immediato. Dal 1959
collaborò alle traduzioni delle sue opere in inglese e in tedesco.
Quest'ultima traduzione era particolarmente significativa per Levi. Uno degli
obiettivi che si era proposto scrivendo il suo romanzo era far comprendere al
popolo tedesco che cosa era stato fatto in suo nome e di fargliene accettare
una responsabilità almeno parziale. Incoraggiato dal successo internazionale,
nel 1962, quattordici anni dopo la stesura di _Se questo è un uomo_ ,
incominciò a lavorare a una nuova opera sul viaggio di ritorno da Auschwitz.
Quest'opera venne intitolata _La tregua_ e vinse la prima edizione del Premio
Campiello (1963)[20]. Nella sua produzione letteraria successiva, prendendo
spunto dalle proprie esperienze come chimico, l'osservazione della natura e
l'impatto della scienza e della tecnica sulla quotidianità diventarono lo
spunto per originali situazioni narrative.

Nel 1975 decise di andare in pensione e di dedicarsi a tempo pieno
all'attività di scrittore. Nello stesso anno uscì la raccolta di racconti _Il
sistema periodico_ , in cui episodi autobiografici e racconti di fantasia
vengono associati ciascuno a un elemento chimico. L'opera gli valse il Premio
Prato per la Resistenza. Il 19 ottobre 2006 la Royal Institution del Regno
Unito scelse quest'opera come il miglior libro di scienza mai scritto[21].

Nel 1978 pubblicò _La chiave a stella_. Questa raccolta di racconti il cui
protagonista è il medesimo personaggio, Libertino Faussone, rappresenta un
omaggio al lavoro creativo e in particolare a quel gran numero di tecnici
italiani che hanno lavorato in giro per il mondo a seguito dei grandi progetti
di ingegneria civile portati avanti dall'industria italiana dell'epoca (anni
Sessanta e anni Settanta). In particolare dopo aver ottenuto la pensione Levi
si dedicò completamente alla scrittura e agli incontri nelle scuole. Nel
luglio del 1979 _La chiave a stella_ vinse il premio Strega.[22]

Nel 1982 tornò al tema della Seconda guerra mondiale, raccontando in _Se non
ora, quando?_ , le avventure picaresche di un gruppo di partigiani ebrei di
origini polacche e russe che tendono imboscate ai tedeschi sul fronte
orientale e giungono ad attraversare i territori del Reich sconfitto, sino a
Milano, da dove alcuni prenderanno la via della Palestina per partecipare alla
costruzione dello Stato di Israele. Il libro vinse nel 1982 il Premio
Campiello e il Premio Viareggio.

Nella raccolta di saggi _I sommersi e i salvati_ (1986), prendendo spunto dai
molti dialoghi con i giovani, in incontri pubblici e scambi epistolari, tornò
per l'ultima volta sul tema dell'Olocausto, cercando di analizzare con
distacco la sua esperienza, chiedendosi perché le persone si siano comportate
in quel modo ad Auschwitz e perché alcuni siano sopravvissuti e altri no. In
particolare estese la sua analisi alla "zona grigia", come egli la definì,
rappresentata da tutti coloro che a vario titolo e con varie mansioni avevano
partecipato al progetto concentrazionario nazista.

«È ingenuo, assurdo e storicamente falso ritenere che un sistema infero, qual
era il nazionalsocialismo, santifichi le sue vittime: al contrario, esso le
degrada, le assimila a sé, e ciò tanto piú quanto piú esse sono disponibili,
bianche, prive di un’ossatura politica o morale. Da molti segni, pare che sia
giunto il tempo di esplorare lo spazio che separa (non solo nei Lager
nazisti!) le vittime dai persecutori, e di farlo con mano piú leggera, e con
spirito meno torbido, di quanto non si sia fatto ad esempio in alcuni film.
Solo una retorica schematica può sostenere che quello spazio sia vuoto: non lo
è mai, è costellato di figure turpi o patetiche (a volte posseggono le due
qualità ad un tempo), che è indispensabile conoscere se vogliamo conoscere la
specie umana [...].[23]»

Venne trovato morto l’11 aprile 1987 alla base della tromba delle scale della
propria casa di Torino in corso Re Umberto 75, a seguito di una caduta: rimane
il dubbio se la caduta sia dovuta a cause accidentali o se sia stato un
suicidio[24]. Il suicidio di Levi rimane comunque un'ipotesi contestata da
molti, poiché lo scrittore non aveva dimostrato in alcun modo l'intenzione di
uccidersi e anzi aveva dei piani in corso per l'immediato futuro. Le spoglie
dello scrittore riposano presso il campo israelitico del cimitero monumentale
di Torino.[25]

Primo Levi non era religioso: « [...] io, il non credente, e ancor meno
credente dopo la stagione di Auschwitz [...] »[26] e radicalizzò il suo
ateismo dopo la terribile esperienza del lager: «C'è Auschwitz, dunque non può
esserci Dio. Non trovo una soluzione al dilemma. La cerco, ma non la trovo.»,
dichiarò in un'intervista.[27][28] Pur non essendo religioso, fu interessato
alla cultura e alla tradizione ebraica.

Lo stile letterario di Primo Levi, in _Se questo è un uomo_ si sviluppa in una
narrazione asciutta, sintetica ed esauriente quanto basta per comprendere i
sentimenti e lo sfondo sociale dell'ambientazione dell'opera: stile che ben si
adatta al vasto pubblico a cui Levi intende rivolgersi, in special modo nella
trattazione di un argomento di estrema importanza, come quello della prigionia
in un lager. Tuttavia l’opera è nutrita di una profonda conoscenza dei
classici, appresa sia in Liceo sia grazie a moltissime letture personali.

Esistono differenze significative tra le varie opere, soprattutto rispetto a
_Se questo è un uomo_. L'opera prima fu infatti composta sotto lo stimolo di
testimoniare quanto vissuto, il cui ricordo era ancora molto recente all'epoca
dei fatti; per le opere successive, a partire da _La tregua_ , Levi compone i
propri libri in modo molto più sistematico, dandosi precise scadenze e
scrivendo praticamente in orari prestabiliti.

Come personaggio, Primo Levi è protagonista di tre pellicole, basate sulle sue
memorie autobiografiche in _Se questo è un uomo_ e _La tregua_. Nei due film
_La tregua_ (1997) e nello spettacolo teatrale _Primo_ (2005), a interpretare
la figura dello scrittore torinese sono rispettivamente gli attori John
Turturro (nel 1997) e Antony Sher (nel 2005). Nel documentario _La strada di
Levi_ (2006), che ripercorre a 60 anni di distanza l'itinerario descritto ne
_La tregua_ , Primo Levi è presente come voce recitante (interpretato da
Umberto Orsini).

Altri progetti

