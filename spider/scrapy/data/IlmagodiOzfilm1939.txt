Ridoppiaggio Tv (1982)

Ridoppiaggio VHS (1985):

_**Il mago di Oz**_ ( _The Wizard of Oz_ ) è un film del 1939 diretto da
Victor Fleming.

Il film è ispirato a _Il meraviglioso mago di Oz_ , il primo dei quattordici
libri di Oz dello scrittore statunitense L. Frank Baum. Regista della
trasposizione cinematografica è Victor Fleming, noto anche per _Via col vento_
, uscito nello stesso anno, mentre la protagonista (Dorothy Gale) è Judy
Garland, una delle attrici di maggior successo dell'epoca. Il film ha ricevuto
molti riconoscimenti ed è considerato un classico della storia del cinema.

La nota canzone _Over the Rainbow_ (musica di Harold Arlen, parole di E.Y.
Harburg e interpretata dalla protagonista Judy Garland) è stata
successivamente reinterpretata da molti artisti e usata in diversi ambiti. Nel
marzo 2011 debutta al London Palladium di Londra il musical _The Wizard of Oz_
, che riutilizza le canzoni di questo film più alcune composte appositamente
da Andrew Lloyd Webber.

Dorothy Gale è una ragazzina dolce e altruista che vive con gli zii in una
fattoria del Kansas. La piccola possiede un cagnolino, chiamato Totò, che, per
l'ennesima volta, ha combinato un guaio: ha infatti inseguito il gatto della
signorina Almira Gulch, un'odiosa brutta zitella riccona della zona,
all'interno del suo giardino e, non appena questa ha cercato di acchiapparlo,
lui le ha morso una gamba, riuscendo però a fuggire dalle grinfie della megera
grazie all'aiuto della padroncina.

Dorothy, tornata alla fattoria, chiede aiuto ai due zii, cercando di
giustificare l'amato cagnolino. Questi però sembrano troppo occupati per
ascoltarla, una vecchia incubatrice infatti si è rotta e stanno perdendo
parecchi pulcini. Dorothy, sentendosi inascoltata, decide dunque di andare a
parlare con i tre contadini che lavorano alla fattoria, Zeke, Hickory e Hunk.
Anche loro sono però troppo occupati e non possono ascoltarla: solo Hunk
risponde alla ragazzina, ribadendo che, secondo lui, lei ha la paglia al posto
del cervello. Hickory difende Dorothy sostenendo che la Gulch sia senza cuore
a prendersela sempre con lei. Zeke invece, mentre dà il mangime ai maiali,
consiglia a Dorothy di prendersi di coraggio e gridare in faccia alla
signorina Gulch tutto quello che pensa di lei. Ma proprio lui, non appena la
ragazzina cade all'interno del porcile, dimostra di essere un gran fifone.

La zia Emma, di fronte all'ennesima richiesta d'aiuto della nipote, le chiede
di viaggiare meno con la fantasia e di trovarsi in un posto dove stare
tranquilla. Dorothy allora, nella celebre canzone “Over the Rainbow”, sogna di
trovarsi in un mondo magnifico, dove il cielo e gli uccellini sono azzurri,
dove tutti possono vivere felici.

Proprio in quel momento, in bicicletta, arriva alla fattoria la signorina
Gulch. La megera si reca dalla zia Emma e dallo zio Henry. Ha infatti ottenuto
il permesso dallo sceriffo di sequestrare ed abbattere Totò e minaccia inoltre
i due zii di far loro causa in tribunale se non le verrà immediatamente
consegnato il cagnolino. Dorothy va su tutte le furie ma non può fare nulla
per salvare il cagnolino. Mentre però la Gulch, sempre in bicicletta, sta
recandosi dallo sceriffo, Totò, che era stato rinchiuso in un cestino, riesce
a fuggire e a tornare dalla padroncina.

Dorothy decide allora di andar via di casa insieme al cagnolino, alla ricerca
di un nuovo posto dove vivere. Durante il tragitto incontra un particolare
individuo, il professor Meraviglia, un mago da strapazzo che vive all'interno
di un carretto. Questi, facendo credere alla ragazzina di poter vedere il
futuro, la convince a tornare a casa senza far impensierire i due poveri zii.
Dorothy ascolta i suoi consigli e torna indietro. Un forte vento inizia ad
abbattersi sulla prateria.

Questo vento è soltanto il principio di un tornado. La zia Emma e gli altri
abitanti della fattoria corrono alla ricerca di Dorothy ma, non trovandola,
decidono di rinchiudersi all'interno del rifugio della fattoria per sfuggire
alle devastazioni causate dal violento tornado.

Dorothy, tornata in casa, non trova nessuno e decide dunque di chiudersi nella
sua stanza. Con il forte vento, un'anta della finestra della sua camera viene
via e la colpisce sulla testa, facendola svenire. All'esterno della casa la
ragazzina, risvegliatasi, vede molti oggetti, persone ed animali volare
attorno ad essa, mucche, un pollaio, barche, persino una vecchia sulla sedia a
dondolo. Appare sulla sua bicicletta anche la signorina Gulch, che,
all'improvviso, si trasforma in una strega. La casa viene trascinata via dal
tornado, precipitando e atterrando al suolo poco dopo con un boato.

Dorothy esce all'esterno e si ritrova in un mondo colorato, con delle piccole
casette e una stradina dorata.

«"Totò, ho l'impressione che non siamo più nel Kansas". ("Toto, I have a
feeling we're not in Kansas anymore.")»

Ecco comparire ora, in lontananza, una strana palla luccicante. Da essa
fuoriesce una donna in splendidi abiti: è Glinda, la strega buona del Nord,
giunta in quel luogo per ringraziare la ragazzina che, senza saperlo, ha
ucciso la crudele Strega dell'Est. La sua casa è infatti caduta sopra di essa
e l'ha uccisa. Da cespugli ed alberi escono i Mastichini, gli abitanti di quel
paesino, salvati dalla minaccia della strega. Questi ringraziano la ragazzina
per il suo intervento e la onorano come un'eroina.

Al comparire di una nuvola rossastra appare la perfida Strega dell'Ovest,
sorella della defunta Est. La megera tenta a tutti i costi di prendere le
scarpe che la sorella porta ai piedi, delle strane scarpette rosse luccicanti.
Non appena la strega si avvicina queste scompaiono, ricomparendo ai piedi di
Dorothy che, avendone ucciso la proprietaria, ne è ora la padrona. La strega
dell'Ovest, su tutte le furie, prima di sparire nel nulla, giura di vendicarsi
sulla ragazzina e sul suo cagnolino.

Dorothy, terrorizzata, chiede aiuto a Glinda che consiglia alla giovane di
raggiungere il mago di Oz che, con i suoi poteri, potrà ricondurla a casa.
Seguendo un bizzarro sentiero dorato giungerà al suo cospetto. Dopo aver
salutato i Mastichini, Dorothy inizia il suo lungo viaggio verso la città di
smeraldo, capitale del regno di Oz.

La ragazzina si ferma a un bivio e non sa da che parte proseguire nel cammino.
Un simpatico spaventapasseri parlante, appeso su un palo, consiglia alla
giovane di proseguire verso destra, poco dopo, confutando quanto detto,
consiglia di andare verso sinistra e, infine, di andare per tutte e due le
strade. Dorothy non sa cosa fare e chiede allo spaventapasseri come mai dica
qualcosa e poco dopo contrasti quanto detto prima. Lo spaventapasseri dichiara
alla ragazza di farlo perché non ha un cervello in testa, ma solo paglia.

« **Dorothy** : E come fai a parlare se non hai il cervello? (And how do you
talk to if you have no brain?)  
 **Lo spaventapasseri** : Ah non ne ho idea... ma c'è un mucchio di gente
senza cervello che chiacchiera sempre". (Ah, I have no idea ... but there's a
bunch of people with no brain chatter that always.")»

Dorothy lo aiuta a liberarsi dal palo che lo tiene fermo e gli racconta la sua
storia. Lo spaventapasseri vuole seguire la ragazzina alla città di smeraldo
per poter così chiedere al mago di Oz un cervello. I due si mettono così in
viaggio, seguiti sempre dal fedele Totò.

Proseguendo nel cammino, giungono nei pressi di un frutteto, dove sorgono
degli alberi colmi di bellissime mele. Dorothy affamata cerca di afferrarne
una ma uno degli alberi risponde alla provocazione dandole uno schiaffo. Lo
spaventapasseri però, utilizzando l'astuzia, li critica, reputando le loro
mele orribili. Gli alberi si infuriano e, volendoli colpire, gli lanciano
addosso i propri frutti. Il piano dello spaventapasseri è andato dunque a buon
fine e Dorothy può sfamarsi.

Mentre raccoglie però una delle mele si trova davanti una strana scultura di
latta, un uomo con in mano un'accetta. Questi è in realtà un essere vivente,
rimasto immobilizzato a causa di una pioggia torrenziale che l'ha arrugginito.
Dorothy e lo spaventapasseri decidono di aiutarlo versando dell'olio sulle sue
giunture e permettendogli di muoversi liberamente. Il boscaiolo di latta
ringrazia i due viandanti per la cortesia e dichiara loro di essere molto
triste perché senza cuore. Dorothy gli consiglia dunque di venire con loro per
chiedere così al mago di Oz un cuore.

L'omino di latta accetta la proposta della ragazzina ma la strega dell'Ovest
ferma il loro viaggio, minacciando di distruggere Dorothy e i suoi due
compagni. La ragazzina ha paura ma, grazie al conforto dei suoi due amici
decide di proseguire il viaggio.

I tre si ritrovano adesso in una foresta tenebrosa, colma di bestie
selvatiche. Proprio una di esse, un leone, piomba contro i viandanti,
insultandoli e minacciandoli. L'uomo di latta e lo spaventapasseri non sanno
cosa fare per sconfiggerlo, immobilizzati come sono dalla paura, è Totò a
difendere la padroncina. Il leone, di fronte all'abbaiare del cagnolino,
decide di inseguirlo ma viene fermato da Dorothy, che lo schiaffeggia. Il
leone comincia allora a piangere perché ha paura della ragazzina, le confessa
inoltre di essere un gran fifone e di aver persino paura della propria ombra.

« **Il leone codardo** : Guardate che occhiaie che ho, sono secoli che non
riesco a dormire. (Look what I have dark circles, are centuries that I can not
sleep.)  
 **L'uomo di latta** : Hai mai provato a contare le pecore? (Have you ever
tried counting sheep?)  
 **Il leone codardo** : È tutto inutile... ho paura anche di loro". (It is
totally unnecessary ... I'm afraid of them too.")»

Anche lui decide dunque di giungere con i tre viaggiatori alla città di
smeraldo, per chiedere così al mago di Oz un po' di coraggio.

Alle spalle dell'allegra compagnia trama però la strega dell'Ovest che,
osservando i loro movimenti da una sfera di cristallo, decide di fermare il
loro cammino. Fra la foresta e la città di smeraldo si trova infatti un enorme
prato pieno di papaveri rossi. Non appena i quattro vedono in lontananza la
capitale del regno di Oz, corrono felici verso di essa, attraversando il campo
di papaveri. Non sanno però che la strega ha gettato un sortilegio su di essi.
Questi fanno addormentare Dorothy, Totò e il leone (gli unici esseri che
respirano), lasciando però svegli lo Spaventapasseri e l'uomo di latta. I due
chiedono aiuto alla strega buona Glinda che annulla il sortilegio facendo
nevicare. La strega, su tutte le furie, decide di recarsi direttamente alla
città di smeraldo.

I quattro viaggiatori, dopo aver attraversato indenni i campi di papavero,
giungono così di fronte l'enorme portone della città, dove un bizzarro
guardiano, vestito di verde, vieta loro il passaggio. Dopo aver visto che
Dorothy porta con sé le scarpette della strega dell'Est, decide di farli
entrare nella capitale del regno di Oz, città gigantesca, colorata di verde
smeraldo. Lì vengono accolti da un altro uomo, anch'egli vestito di verde,
dalla testa ai piedi che, su un carro trainato da un cavallo multicolore, li
conduce in una “beauty farm” per farli riassettare dopo le fatiche del
viaggio.

Mentre i quattro si rifocillano la strega dell'Ovest giunge con la sua scopa
nella città di smeraldo, scrivendo nel cielo, con un fumo nero, una frase:
“Arrenditi Dorothy”. La popolazione della città di smeraldo corre verso il
mago di Oz per chiedere aiuto. Un guardiano li ferma e placa i loro animi.
Dorothy gli chiede dunque di poter vedere il mago ma questi è occupato e non
può accoglierli. La ragazzina comincia a piangere per la disperazione e il
guardiano, commosso, decide di farli entrare al cospetto del mago di Oz.

Questi fa spaventare con il suo aspetto da Testa gigante e i propri trucchi i
quattro viandanti, specialmente il Leone, che sviene quando viene chiamato (e
dopo il colloquio scappa da una finestra). Il mago ordina a Dorothy e ai suoi
amici di recarsi nel castello della strega dell'Ovest e di portarle via la
scopa, solo così potranno avere ciò che chiedono.

I quattro, in compagnia di Totò, si infiltrano così in una foresta tenebrosa,
popolata da gufi e avvoltoi. La strega non è però decisa ad accoglierli e
spedisce Nikko, il comandante delle scimmie volanti, e i suoi scagnozzi a
rapire Dorothy e ad eliminare i suoi compagni. Questi, volando, giungono in
poco tempo nella foresta oscura, rapiscono la ragazzina e il suo cane,
disarmano l'uomo di latta e smontano lo spaventapasseri.

La giovane viene condotta in presenza della strega, che vuole impossessarsi a
tutti i costi delle scarpette appartenute alla sorella. Scopre però che non
può farlo senza prima uccidere la ragazza, decide dunque di studiare un modo
per eliminarla senza distruggere il potere delle scarpe: imprigiona la ragazza
in una stanza e mette in funzione una clessidra dalla sabbia rossa, sostenendo
che quando la sabbia finirà di scorrere, Dorothy morirà. Totò riesce intanto a
fuggire dalle grinfie di Nikko e dei suoi uomini. Il cagnolino raggiunge lo
spaventapasseri, il leone e l'uomo di latta, guidandoli così verso il castello
della strega.

I tre riescono ad eliminare alcune guardie della strega e a travestirsi con le
loro armature, infiltrandosi così all'interno del palazzo della strega. L'uomo
di latta sfonda la porta della stanza in cui è imprigionata Dorothy, riuscendo
a liberarla. La strega però riesce a metterli in trappola. Lo spaventapasseri,
usando l'intuito, fa cadere un enorme lampadario sulla testa delle guardie,
riuscendo così a scappare dalle loro grinfie. Corrono intorno al castello ma
alla fine vengono circondati.

La strega decide di divertirsi con loro, così dà fuoco allo spaventapasseri.
Dorothy tenta di salvarlo, gettando dell'acqua sul fuoco. Colpisce però la
malvagia strega che, essendo insofferente all'acqua, si scioglie. Nikko e gli
altri scagnozzi della maga, vedendo la propria padrona distrutta, onorano la
ragazzina e le consegnano la scopa della strega, grazie alla quale potrà
ricevere i doni dal mago di Oz.

Il mago non sa come rispondere a Dorothy e ai suoi compagni che gli portano la
scopa della strega. Decide dunque di esaudire i loro desideri il giorno dopo.
La ragazzina si lamenta con lui e scopre, grazie all'aiuto di Totò, che questi
non è un mago ma un semplice essere umano, che ha truffato l'intero popolo. È
un uomo qualsiasi persosi nel mondo di Oz, dopo un viaggio in mongolfiera.

Questi riesce però ad esaudire i desideri degli amici di Dorothy: lo
spaventapasseri ha dimostrato di essere molto intelligente, ha solo bisogno di
un attestato che lo confermi; il leone, benché fifone, ha saputo affrontare
pericoli per salvare Dorothy, ed è dunque premiato con una medaglia; l'uomo di
latta si è dimostrato di buon cuore, disponibile e affettuoso, e gli viene
dunque donato un orologio a forma di cuore che gli ricordi come, benché privo
di un cuore vero, sappia comunque amare.

Il mago decide però di aiutare anche Dorothy, rispolverando la sua vecchia
mongolfiera per tornare in Kansas con la ragazzina e designa i tre amici di
Dorothy come nuovi reggenti della città. Mentre il popolo acclama il proprio
sovrano in partenza, Dorothy saluta gli amici e sale sul pallone volante; Totò
però scende da esso per inseguire un gatto ed il mago di Oz non riesce a
fermare la mongolfiera, volando quindi via da solo. Ad assicurare il ritorno a
casa per la ragazzina è Glinda, che le rivela che le scarpette della strega
dell'Est, battute tre volte, possono esaudire i desideri; Dorothy, felice, può
quindi tornare nel Kansas. Si ritrova nel proprio letto, circondata dalla zia
Emma, dallo zio Henry, Zeke, Hickory ed Hunk e perfino dal professor
Meraviglia. Riconosce allora nei tre contadini il leone, l'uomo di latta e lo
spaventapasseri e nel professor Meraviglia il mago di Oz.

«"Tu mi credi senza dubbio Totò, non è vero? Finalmente siamo tornati a
casa... sì a casa! Non c'è posto più bello della propria casa". ("You think
I'm definitely Toto, is not it? Finally we came home ... so at home! There is
no more beautiful place of your own home.")»

Mervyn LeRoy ingaggiò per la realizzazione del film ben 14 sceneggiatori,
benché il lavoro principale sia attribuito soltanto a tre di essi: Florence
Ryerson, Edgar Allan Wold e Noel Langley. Inizialmente lo script venne
affidato a Irving Brecher nel 1938,[1] poco dopo l'acquisto dei diritti del
libro da parte della MGM per 40.000 $,[1] Brecher venne immediatamente
contattato per un altro film e l'incarico di scrivere la sceneggiatura di _Il
mago di Oz_ passò a Herman J. Mankiewicz il 28 febbraio 1938[1] a cui si
aggiunse Ogden Nash il 7 del mese successivo e in seguito anche Noel Langley
l'11 marzo.[1] Mankiewicz e Nash vennero esclusi dal progetto lasciando
Langley solo, egli completò la prima versione della sceneggiatura il 5 aprile
1938.[1] Per la revisione del copione a Langley vennero affiancati per brevi
periodi altri autori (tra cui Herbert Fields e Samuel Hoffenstein),[1] ma
Langley completò il copione da solo il 4 giugno 1938,[1] lo consegnò alla
produzione che lo sottopose ad una ulteriore revisione da parte di Florence
Ryerson ed Edgar Allan Woolf prima di dare inizio alle riprese.[1]  
Langley apportò sulla sceneggiatura cambiamenti che avrebbero influito molto
sulla trama del film: cambiò le scarpette argentate di Dorothy in scarpette di
rubino, affidò a Judy Garland la celebre battuta "Non c'è posto più bello
della propria casa". Elemento fondamentale: Langley fece in modo che Dorothy
sognasse gli abitanti del regno di Oz, come ad esempio lo spaventapasseri o
l'uomo di latta, con le sembianze dei suoi amici e conoscenti nel Kansas.
LeRoy, dopo aver letto la sceneggiatura, ormai conclusa, fece cancellare
alcuni episodi. Ad esempio Judy Garland avrebbe dovuto avere una piccola
relazione sentimentale con uno dei fattori, e precisamente con Hunk. Il
regista però, ricordando agli sceneggiatori che Dorothy era solo una bambina
di dodici anni, eliminò da principio questo elemento.

Per la parte di Dorothy era necessario scritturare un'attrice molto giovane ma
con una comprovata esperienza in ambito cinematografico o teatrale. Questi
requisiti parevano incarnati alla perfezione da Shirley Temple e da Judy
Garland, queste infatti furono le grandi favorite nella corsa per il ruolo;
vennero prese in considerazione altre attrici, tra cui Deanna Durbin (la
rivale della Garland) e Bonita Granville.[2] La Temple aveva un contratto di
esclusiva con 20th Century Fox e la MGM avviò delle trattative per ottenerla
in prestito il tempo necessario a girare il film; l'offerta di Louis B. Mayer
fu di prestare Clark Gable e Jean Harlow alla compagnia rivale, ma la morte di
quest'ultima rallentò le trattative che vennero definitivamente sospese dopo
la scelta della Garland da parte degli autori del film per via del suo
maggiore talento vocale.[2] La Garland aveva 16 anni quando iniziarono le
riprese, ma aveva una esperienza cinematografica quasi decennale avendo
debuttato nel 1929 nel film _The Big Revue_ e aveva già recitato in una decina
di film.[3] A partire dal 1936 cominciò ad avere ruoli da protagonista ed ebbe
fama in tutti gli USA grazie al suo talento di cantante e di ballerina; quindi
è pur vero che questo film rappresenta la sua più famosa interpretazione e
quella per cui viene generalmente ricordata da tutti, ma è scorretto pensare
che sia stato solo questo film a lanciarla nel firmamento delle stelle di
Hollywood, essendo già da alcuni anni una personalità celebre dello _star
system_. LeRoy, benché l'avesse già scritturata, era ancora titubante poiché
la Garland, essendo già adolescente, presentava tratti femminili tipici della
sua età, mentre Dorothy doveva essere solo una bambina. Quando iniziarono le
riprese, LeRoy stesso dichiarò: "Credo di aver fatto la scelta esatta, è
straordinaria".[3]

Ray Bolger era un apprezzatissimo ballerino di Tip-tap di Broadway ma in
ambito cinematografico aveva realizzato pochi lavori, principalmente musicali.
Il produttore Mervyn LeRoy lo volle fortemente dopo aver visto le sue
eccezionali doti di ballo, e gli affidò la parte dell' _Uomo di latta_. Bolger
accettò ma non era convinto di poter dare il meglio di sé nel ruolo che il
produttore aveva scelto per lui; propose quindi a LeRoy di rivedere le parti e
lo convinse ad assegnargli il ruolo dello _Spaventapasseri senza cervello_. Il
produttore chiese a Buddy Ebsen (scritturato per il ruolo dello
_Spaventapasseri_ ) se aveva obiezioni, questi non si oppose alla decisione
convincendo il produttore ad invertire definitivamente i ruoli dei due
attori.[2] Bolger con questo ruolo poté esibire il suo corpo "snodabile" e in
alcune scene (poi tagliate nella versione definitiva del film) anche le sue
doti di grande ballerino acrobatico[4] che gli consentirono di "sfondare"
anche in campo cinematografico, cosa che indubbiamente non avrebbe potuto fare
nel ruolo dell' _Uomo di latta_.

Inizialmente fu scelto e scritturato Buddy Ebsen per il ruolo dello
_Spaventapasseri_ , ma Ebsen esattamente come Ray Bolger non gradiva questo
ruolo ritenendo più adatta per lui la parte dell' _Uomo di latta_. Quando
Bolger chiese al produttore di poter invertire le parti Ebsen accettò
felicemente la richiesta.[2] Tuttavia fu costretto ad abbandonare il progetto
dopo circa 10 giorni di riprese; Ebsen infatti non aveva avvertito la
produzione e i truccatori (e forse non era egli stesso a conoscenza) di una
forte intolleranza all'alluminio. Il trucco preparato per il volto di Ebsen
conteneva una grande quantità di alluminio (indispensabile per ottenere la
colorazione voluta) che provocò una reazione allergica sul volto dell'attore,
inoltre a causa del fatto che per il trucco venne preparato in polvere e non
in forma cremosa lo sfortunato attore inalò una consistente quantità di
alluminio che gli provocò dei problemi respiratori che fecero temere per la
vita dell'attore.[2] Fortunatamente si riprese dopo un paio di mesi di
ospedale, ma fu costretto a lasciare la parte libera, i produttori in tutta
fretta chiamarono Jack Haley per ricoprire il vuoto che si era creato.

Per la parte della malvagia strega venne scritturata Gale Sondergaard,[2]
questa inizialmente accettò perché il personaggio originale prevedeva una
strega che sebbene malvagia fosse dotata comunque di grande fascino e bellezza
(su esempio di quella inventata da Walt Disney per _Biancaneve e i sette nani_
).[2] La produzione in seguito però cambiò idea preferendo la tipica strega di
aspetto sgradevole con vestito nero, cappellone a punta e che vola sulla
scopa.[2] La Sondergaard rinunciò definitivamente alla parte il 10 ottobre
1938 perché non voleva sottoporsi quotidianamente ad un lungo ed estenuante
trattamento di make up avente come fine quello di renderla orribile.[2] Per la
parte fu dunque contattata un'attrice non particolarmente affascinante ovvero
Margaret Hamilton. La Hamilton fu felicissima di prendere parte al film perché
era una grande ammiratrice dei libri di Frank Baum, ma dichiarò anni dopo che
le sarebbe piaciuto interpretare qualche altro ruolo rispetto a quello della
strega malvagia, e che rimase molto male quando LeRoy le disse quale era la
parte per cui voleva scritturarla.[5]

Se Jack Haley e Margaret Hamilton furono dei rimpiazzi, Bert Lahr detiene un
primato particolare nella storia del cinema: è infatti l'unico attore ad
essere stato scritturato per sostituire un animale. Infatti per la parte del
leone codardo Mervyn LeRoy aveva in mente un progetto estremamente ambizioso:
voleva utilizzare _Leo_ , il famosissimo leone del logo della MGM, facendolo
"doppiare" da un attore nelle parti in cui era necessario farlo dialogare.[2]
Tuttavia le notevoli complessità nell'addestrare l'animale e la comprensibile
paura degli attori fece ritornare sulle sue posizioni il produttore; inoltre
la scelta degli sceneggiatori di affidare i ruoli degli amici nel mondo reale
di Dorothy agli interpreti degli amici nel mondo di Oz gli fecero cambiare
idea. Bert Lahr ottenne rapidamente la parte dopo il naufragio del progetto
riguardante _Leo il leone_ e un brevissimo casting.[2]

Non appena tutto il cast fu al completo, gli studi della MGM vennero invasi da
centinaia di piccoli uomini, fra nani e bambini, provenienti da ogni parte
degli Stati Uniti. Erano gli attori scritturati per il ruolo dei Mastichini,
gli abitanti del regno di Oz. Ogni nano aveva un costume diverso, ci vollero
ben 5 settimane per concluderli tutti. Jack Dawn, prima dell'inizio delle
riprese, truccò ogni mastichino e lo fece fotografare dopo aver concluso, così
da permettere ai suoi assistenti di compiere lo stesso lavoro il giorno dopo.
Leggendarie le loro terribili scorribande. Essendo tantissimi combinavano
molti guai. Alcuni di loro erano persino dediti all'alcool e non esitavano a
fare dichiarazioni incresciose alle attrici sul set, specialmente a Judy
Garland.[6]

Terry, il cagnolino interprete di Totò (una delle star canine hollywoodiane
dell'epoca, con tanto di carriera cinematografica e retribuzione di ben 125$ a
settimana[7]), venne involontariamente calpestato da uno degli attori che
interpretava una guardia della strega, e venne sostituito per due settimane da
un altro cane. Judy Garland si affezionò così tanto a lui che volle adottarlo,
proposta che venne però rifiutata dal proprietario. Per la scena del cavallo
alla Città di Smeraldo che cambia colore vennero utilizzati diversi cavalli,
colorati con cristalli di gelatina. Queste scene dovettero essere girate in
fretta, prima che i cavalli cominciassero a leccarsi la gelatina.[2] Il corvo
che si posa sullo Spaventapasseri venne interpretato da Jimmy the raven, un
esemplare di corvo imperiale che apparve in diversi film dell'epoca.

Le riprese ufficiali sotto la regia di Cukor, Fleming e Vidor durarono dal 13
ottobre 1938 al 16 marzo 1939[8], tuttavia la lavorazione del film cominciò
diverso tempo prima e fu iniziata da Richard Thorpe che diresse gran parte
della pellicola. Durante una sosta di alcune settimane, causata
dall'infortunio di Ebsen, LeRoy decise di rivedere ciò che era stato girato.
Non apprezzò le riprese dirette da Thorpe perché prive di spirito infantile.
Decise dunque di dare il suo posto a George Cukor, che sarebbe rimasto sul set
pochi giorni, dovendo girare "Via col vento" (che non avrebbe concluso). Il
regista modificò gran parte dei costumi e dei trucchi, in particolare ordinò
che venisse eliminata la parrucca bionda che, durante la direzione di Thorpe,
doveva indossare Judy Garland, optando sulle più classiche (e adesso divenute
immortali) treccine castane. Cambiò inoltre l'aspetto dell'antagonista
attirandosi le ire della Sondergaard che fu costretta a rinunciare al ruolo.
George Cukor venne in seguito sostituito da Victor Fleming (che, con la stessa
procedura, si insedierà alla guida dell'altro kolossal targato MGM: _Via col
vento_ ). Le riprese furono particolarmente faticose per i membri del cast per
via del caldo insopportabile presente nei teatri di posa al coperto unito
all'uso di pesanti costumi e trucco; Bert Lahr è stato sottoposto a quella che
egli stesso definì una vera tortura,[9] ovvero indossare il pesantissimo (più
di 90 libbre)[2] costume da leone unito al marcato trucco della faccia. Anche
Ray Bolger soffrì molto per via della imbottitura di paglia ruvida che era
costretto a portare.[9] A questi problemi si aggiunse il già citato cambio di
attore per la parte dell' _Uomo di latta_ dovuta al grave infortunio di Buddy
Ebsen. Durante le riprese anche Margaret Hamilton rischiò un grave incidente
nella scena della sua prima apparizione nel paese dei Mastichini. Esattamente
come per Buddy Ebsen fu il trucco a causare un grave rischio per l'incolumità
dell'attrice. Infatti Margaret Hamilton portava un trucco a base di polvere di
rame per rendere la sua faccia di colore verde. Nella prima scena in cui
compare la strega questa appare e scompare dalla scena per mezzo di una
fiamma; questa fiamma era stata realizzata dai tecnici utilizzando delle
polveri incendiarie, alcuni granelli incandescenti di polvere finirono sul
volto della Hamilton incendiando la polvere di rame e causando ustioni di
secondo e terzo grado all'attrice. Inoltre, durante la scena nella foresta,
alcuni attori che recitavano la parte dei Mastichini rimasero feriti, in
quanto le corde di pianoforte che li sorreggevano si spezzarono, facendoli
cadere a terra da diversi metri di altezza.[2][9]

A poche settimane dalla fine delle riprese, il 12 febbraio 1939[1] Victor
Fleming dovette abbandonare le riprese per dedicarsi alla realizzazione di
_Via col vento_. Venne sostituito dunque da King Vidor che diresse il prologo
e l'epilogo in bianco e nero virato in color seppia. Questi però decise di non
essere incluso nei crediti finali, consapevole che il lavoro maggiore era
stato svolto da Fleming.

Una leggenda metropolitana molto macabra e rimasta in piedi per molti decenni
vuole che uno dei nani chiamati ad interpretare i Mastichini si fosse
suicidato impiccandosi durante le riprese; la produzione temendo uno scandalo
ed eventuali ritorsioni sulla produzione avrebbe soffocato la notizia.
L'impiccagione del nano sarebbe visibile sullo sfondo di una scena del film,
molti filmati su YouTube riportano la scena incriminata con ingrandimenti che
mostrano qualcosa di strano.[10] La voce venne smentita dopo il restauro del
film, nel quale si nota benissimo che lo strano oggetto, simile a un nano che
si impicca, è in realtà un grosso uccello (simile a una gru o a una cicogna)
che si muove e apre le ali, anche il trailer originale del film risalente
all'epoca dell'uscita mostra l'uccello.[11]

Un'altra leggenda metropolitana vuole che guardando il film e ascoltando
contemporaneamente l'album _The Dark Side of the Moon_ dei Pink Floyd, si noti
una strana sincronia tra musica ed immagini.[12][13] Tuttavia questa leggenda
è ritenuta palesemente fasulla in quanto l'album dura meno di 50 minuti mentre
il film supera i cento, inoltre il gruppo ha smentito ogni sincronia
volontaria fra le due opere.[12]

A. Arnold Gillespie era, negli anni trenta, il mago degli effetti speciali a
Hollywood. Venne ingaggiato da LeRoy per realizzare scene mai viste prima.
Gillespie doveva riuscire a creare per quella pellicola effetti mai visti
prima di allora: scimmie volanti, palle di fuoco, una strega che si scioglie e
vola con la scopa, e, soprattutto, una casa trascinata via da un tornado. Per
rendere l'effetto della fattoria che cade dall'alto per poi finire nel mondo
di Oz, Gillespie utilizzò un metodo tanto semplice quanto ingegnoso. Fece
dipingere il pavimento dello studio come il cielo del Kansas; dopodiché gettò
dall'alto un modellino della casetta di Dorothy e poi riprese la scena al
contrario. In questa maniera nella scena sembra quasi che sia la casa a cadere
dal cielo sulla terra mentre, in realtà, è solo un abile trucco.[9] Per
rendere inoltre l'idea del tornado in lontananza, Gillespie fece costruire un
enorme oggetto di stoffa a forma di imbuto, lungo circa 10 metri, la cui parte
superiore era legata ad un porta lampada che si spostava per l'intera
lunghezza del set, seguendo un percorso ad S.[9]

Altra ingegnosa soluzione venne trovata per la morte della strega. Sotto i
piedi di Margaret Hamilton venne posta una botola. Nel momento in cui Judy
Garland gettava l'acqua sul volto della strega, questa iniziava a scendere
lentamente dentro la botola, dalla quale fuoriusciva un fumo biancastro. In
questa maniera lei scendeva verso il basso, mentre l'abito rimaneva sul
pavimento, dando così l'idea di essersi davvero liquefatta.[9]

Il montaggio del film e la sincronizzazione con la colonna sonora e con il
suono iniziarono nel giugno del 1939, poco dopo la fine delle riprese. In
questa sede gli autori scelsero di tagliare (a volte a malincuore[ _senza
fonte_ ]) alcune scene per rendere il film più scorrevole e meno ripetitivo,
eliminando quindi l'esibizione di ballo dello spaventapasseri, una scena
riguardante l'uomo di latta, una seconda esibizione canora di Judy Garland con
"Over the Rainbow" e la fastosa parata organizzata dal popolo per il ritorno
dei protagonisti dopo aver ucciso la strega (una scena particolarmente lunga
che richiese molta preparazione e molto lavoro).

Per la realizzazione delle musiche Mervin LeRoy chiese l'aiuto di Arthur Freed
come socio non accreditato. Quest'ultimo affidò la composizione delle canzoni
ad Harold Arlen e a Yip Harburg. I due cominciarono a lavorare sulle musiche
il 19 maggio 1938[1] e conclusero quattordici settimane dopo. Senza dubbio la
canzone che più di ogni altra rimase impressa nella mente degli spettatori fu
"Over the Rainbow", divenuto un classico. Dopo la seconda anteprima doveva
essere cancellata dal film perché, secondo alcuni dirigenti, rallentava
l'andamento della trama ma fu lo stesso LeRoy a non accettare le loro
proposte.

Le tre canzoni relative allo spaventapasseri, all'uomo di latta e al leone
codardo, i famosi "If only I had...", vennero tratte da una musica già
esistente, creata precedentemente per un musical a Broadway.

In alcune scene vi è anche utilizzo di alcuni brani di musica classica. Nella
scena in cui i protagonisti liberano Dorothy dal castello della strega ad
esempio vi è Una notte sul Monte Calvo, brano di Musorgsky.

_Over the Rainbow_ venne incisa più volte dalla Garland e da altri cantanti su
dischi 45 giri; il resto della colonna sonora è stato inciso e pubblicato
inizialmente su audiocassetta nel settembre del 1995[14] e in seguito alla
diffusione del CD anche su questo supporto all'inizio del nuovo millennio.

Segue un elenco dei brani inclusi nel film:[14]

Quando la MGM incominciò ad acquistare i costumi per l'adattamento
cinematografico de _Il meraviglioso mago di Oz_ del 1939, a Frank Morgan (che
interpretava il mago) toccò un soprabito acquistato di seconda mano;
osservandone la fodera, Morgan vi trovò un'etichetta con la scritta "Proprietà
of L. Frank Baum". In seguito, la moglie di Baum confermò che il soprabito era
effettivamente appartenuto a suo marito. La MGM utilizzò questa singolare
coincidenza nella pubblicità del film[15].

Alcuni slogan utilizzati durante la distribuzione per pubblicizzare il
film:[16]

La _première_ del film avvenne nella piccola città di Oconomowoc, nel
Wisconsin, il 12 agosto 1939.[7] Il film riscosse immediatamente un grande
successo incassando 3.017.000 $ nell'anno di uscita[17] (a fronte di un budget
di 2.777.000 $).[17][18] Complessivamente negli USA il film incassò 15.569.431
$ a cui vanno aggiunti i 969.000 $ del mercato estero,[18] quindi l'incasso
totale del film fu di 16.538.431 $.[18] Nel 1998 il film venne ridistribuito
sul mercato nordamericano ottenendo un buon successo di pubblico con un
incasso complessivo abbondantemente superiore ai 100.000.000 $.[17]
Contrariamente al resto del mondo in Italia il film non ottenne un grande
successo cinematografico, esattamente come i libri di Frank Baum.

Il film fu distribuito nelle sale italiane solo nella stagione 1949-1950 dalla
C.I.D. Compagnia Italiana Distributori di Edoardo Brescia produttore e
distributore di pellicole nazionali ed estere.

Il mago di Oz è da sempre riconosciuto come un film di pregevole fattura,
raramente ci sono stati critici che si sono espressi contro di esso. Il
dibattito è principalmente legato alla diatriba tra chi lo considera un
capolavoro e chi lo considera "solamente" un bel film. Pino Farinotti
appartiene alla prima categoria visto che nel suo _Dizionario dei film_
assegna al film 5 stelle, il massimo voto possibile.[19] Morando Morandini al
contrario appartiene alla seconda categoria, assegnando nella sua prestigiosa
guida cinematografica un onorevole ma non eccezionale giudizio di 3,5 stelle
su un massimo di 5.[20]

Steve Crum del _Canada City Canada_ ha scritto " _Il titolo corretto dovrebbe
essere "Il meraviglioso mago di Oz_ "[21] e Phil Villarreal dell' _Arizona
Daily Star_ ha scritto:

«È un film che tutti dovrebbero vedere più di una volta.[22]»

È stato inserito nella lista del sito _theyshootpictures.com_ al 61º posto dei
migliori 1.000 film di sempre,[23] compare inoltre nella lista dei migliori
film di _films101.com_ (33º posto)[24] e al 53º posto della classifica stilata
dai lettori di _Time Out_.[25] _Empire Magazine_ lo ha inserito al 67º posto
nella sua lista pubblicata nel 1999[26] e all'84º posto di quella pubblicata
nel 2003.[26]

Nel 1998 l'American Film Institute l'ha inserito al sesto posto della
classifica dei migliori cento film statunitensi di tutti i tempi,[27] mentre
dieci anni dopo, nella lista aggiornata, è sceso al decimo posto.[28] Inoltre
la Strega dell'Ovest è stata inserita al quarto posto nella lista dei Migliori
cattivi della storia del cinema.[29] Nella lista delle migliori battute di
sempre il film è presente con tre citazioni, ossia:[30]

Figura inoltre al 123º posto della Top 250 di IMDb[31] con una media voti di
8,1/10,[32] mentre il voto medio degli utenti di _Rottentomatoes.com_ è
9,3/10.[33] Fu anche nominato per la palma d'oro al Festival di Cannes, ma non
vinse.[34]

Nel 1989 negli Stati Uniti è stato selezionato dal National Film Registry per
la conservazione[35] ed è stato riversato in forma digitale.

Di seguito sono elencate alcune delle principali differenze tra il libro e il
film, da notare però che molti dialoghi nel film sono fedeli al libro:

Film d'animazione prodotto nel 1964 dallo studio Filmation, sottoposto a
copyright nel 1971, uscito al cinema nel 1972 nel Regno Unito e nel 1974 negli
Stati Uniti, segna il debutto della voce di Liza Minnelli nel ruolo di Dorothy
(interpretata nel film precedente da sua madre, Judy Garland). Le altre voci
furono Milton Berle, Mickey Rooney, Paul Lynde, Herschel Bernardi, Paul Ford,
Danny Thomas, Margaret Hamilton (che interpretò la Perfida Strega dell'Ovest
nel film del 1939) e la cantante d'opera Risë Stevens nel ruolo di Glinda. Le
canzoni sono di Sammy Cahn e Jimmy Van Heusen. Gli arrangiamenti e la colonna
sonora di Walter Scharf.

Seguito non ufficiale prodotto dalla Walt Disney Pictures senza la
collaborazione della MGM, o della Warner Bros. (lo studio che al momento
detiene i diritti sul film del '39). Comunque, non fu necessario chiedere
nessun permesso, in quanto nel 1985 tutti i libri su cui il film è basato
erano ormai di dominio pubblico. Una forte somma fu pagata, tuttavia, per
usare le scarpette rosse, il cui design è ancora proprietà della Time Warner.
Il film fu diretto da Walter Murch, celebre tecnico del suono e montatore
pluripremiato al suo esordio alla regia. Il film non incassò molto al
botteghino e ricevette recensioni molto diverse da tutta la critica. Col
passare del tempo è ugualmente divenuto un "cult" per molti adulti e bambini,
e ha guadagnato molto con la vendita e il noleggio delle VHS e dei DVD.

Un film Walt Disney Pictures del 2013 diretto dal regista Sam Raimi, è
l'ideale antefatto del film, dove si raccontano le origini delle streghe
all'arrivo del mago nel regno di Oz.

Un altro seguito non ufficiale del film originale. È un film del 2013 vittima
di un flop. La vicenda narra che Dorothy, appena tornata in Kansas, deve
ritornare a Oz per sconfiggere il fratello della strega sconfitta. Sono
previsti due sequel e una serie TV.

La versione del 1939 è sicuramente la più famosa tra tutte le trasposizioni
cinematografiche dei libri di Frank Baum; ma è completamente sbagliato
affermare che questa è la prima versione per il cinema delle opere di Baum,
esistono infatti alcuni film realizzati prima di quello di Fleming:[37]

Per il doppiaggio, eseguito a Roma nell'estate del 1949 dalla C.D.C. presso
gli studi della Fono Roma, venne scelta la voce di Miranda Bonansea per Judy
Garland, già doppiatrice abituale di Shirley Temple negli anni trenta con il
nome di Miranda Garavaglia. Le parti cantate furono affidate al Quartetto
Cetra e Lucia Mannucci, che da solista eseguì le canzoni di Dorothy in
italiano. Dialoghi e canzoni (meno _Over the Rainbow_ che restava in
originale) vennero adattati da Roberto De Leonardis e il commento musicale -
completamente rifatto nonostante l'Oscar vinto dal film per la migliore
colonna sonora - fu rieseguito sotto la direzione di Alberto Paoletti.

Il film fu ridoppiato causa restauro per la messa in onda della Rai nel 1982.
Il ridoppiaggio ha dialoghi praticamente identici alla versione del '49 e il
secondo script è stato redatto da Alberto Piferi. Nel 1985 il film fu
ulteriormente ridoppiato, a Milano, per l'edizione home video (stavolta con
dialoghi quasi completamente diversi). Il secondo e il terzo doppiaggio, a
differenza del primo, possiedono la colonna sonora originale con le canzoni in
inglese. Nei DVD e Blu-Ray ufficiali, nonché nelle trasmissioni televisive, si
può ascoltare esclusivamente il doppiaggio del 1985. Gli altri due sono stati
inclusi entrambi in DVD non ufficiali: quello del 1982 è presente
nell'edizione Klf Music del 2002, mentre il doppiaggio originale del 1949 è
stato recuperato nel 2014 per l'edizione della A&R Productions.

L'edizione attualmente in commercio su DVD è quella pubblicata dalla Warner
Home Video nel 2000.[38] Questa edizione contiene il film restaurato e
rimasterizzato digitalmente, con una migliore qualità dell'immagine e del
suono.

L'audio è in tre lingue (inglese, francese e italiano) e il disco contiene
molti contenuti speciali comprendenti i trailer originali del 1939, le scene
tagliate nella versione definitiva del film (con audio in lingua inglese) e
alcuni documentari presentati dalla nota attrice Angela Lansbury sulla
realizzazione dell'opera e più in generale sul mondo di Oz e sul suo
autore.[38]

I contenuti speciali presenti nel DVD sono i seguenti:[38]

Dopo l'uscita della pellicola nelle sale cinematografiche, la MGM sponsorizzò
diversi giocattoli e oggetti relativi alla storia del Mago di Oz, ad esempio
L'Ideal Toy Company, ingaggiata dagli studi della Mayer, realizzò alcune
bambole di diversa misura, raffiguranti Judy Garland in vesti di Dorothy.
Questi oggetti però smisero di essere fabbricati appena un anno dopo,
divenendo così, ai nostri giorni, rari pezzi da collezione.

Nel 1974 la ben nota casa di giocattoli statunitense Mego creò una popolare
linea di action figure da 8" ispirate direttamente al film. La linea
comprendeva i personaggi di: Dorothy Gale, il mago di Oz, lo spaventapasseri,
l'uomo di latta, il leone, la cattiva strega dell'Ovest, la buona strega del
Nord e alcuni mastichini. Vennero inoltre commercializzati alcuni _playset_
raffiguranti la città di smeraldo, la strada di mattoni gialli, il paese dei
mastichini, il castello della strega dell'Ovest. Per promuovere la linea la
Mego organizzò un dispendioso gala, noleggiando un salone del Waldorf-Astoria
di New York al quale intervennero i membri del cast sopravvissuti.[39][40][41]

Nel maggio del 1970 la MGM organizzò a Hollywood una serie di aste per vendere
oggetti di scena accumulatisi negli anni. Nell'asta dedicata a _Il mago di Oz_
il costume da leone fu venduto per 2.400 dollari, il cappello della strega per
450 e le scarpette rosso rubino (in un esemplare sciupato e non più brillante)
per 15.000 dollari offerti da un anonimo che al momento le credette l'unico
esemplare conservato. Negli anni successivi si scoprì che delle scarpe,
prodotte in molte copie per esigenze di scena, erano invece sopravvissuti
diversi esemplari, uno dei quali è esposto al museo Smithsonian. Un altro paio
è stato venduto nel 2000 ad un'asta a New York per circa 600.000 dollari al
collezionista statunitense David Elkouby[42].

Attualmente il valore di mercato delle famose scarpette è stimato in circa
1.500.000 $.[2]

In Italia, la realizzazione dei manifesti e delle locandine del film, fu
affidata al pittore cartellonista Carlantonio Longi.

Inoltre nel 2007 l'UNESCO ha inserito l'edizione del 1939 del film _Il mago di
Oz_ nell'Elenco delle Memorie del mondo.

_Il mago di Oz_ è soggetto ad un frequente accostamento con il film _Via col
vento_[20], entrambi distribuiti dalla Metro-Goldwyn-Mayer, per via di diversi
fattori che le due opere condividono: l'anno di realizzazione, il gigantismo e
la complessità della produzione, i frequenti cambiamenti nel cast e nello
staff, l'uso del Technicolor e il grande successo di pubblico. In particolare
il primo regista de _Il mago di Oz_ , George Cukor, fu allontanato dal set
dopo un breve periodo (e sostituito da Victor Fleming) per essere assoldato
come regista di _Via col vento_ , dove venne poi nuovamente sostituito dallo
stesso Fleming, accreditato come regista di entrambi i film.

Altri progetti

