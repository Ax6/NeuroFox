**Elisabetta Viviani** (Milano, 4 ottobre 1955) è un'attrice, cantante e
conduttrice televisiva italiana.

La carriera di Elisabetta comincia nel 1962 da bambina, interpretando piccole
parti nei Caroselli Rai e, dall'età di sette anni, frequenta la scuola di
danza classica milanese di Luciana Novaro.

Da adolescente impara a suonare la chitarra e dopo il liceo si iscrive
all'Accademia dei Filodrammatici di Milano.

Nel 1974 inizia la sua carriera teatrale con _Lo spirito del bosco_ e _Il
giorno in cui sequestrarono il Papa_ , dove recita da protagonista insieme a
Ernesto Calindri e Lia Zoppelli al teatro Nuovo di Milano.

Nello stesso anno viene chiamata dalla Rai di Milano per interpretare il ruolo
di protagonista nell'adattamento televisivo RAI del musical _No, no, Nanette_
, al fianco di Claudio Lippi.

Nel 1975 interpreta _I diari_ , una commedia di Benedetto Bertoli al Teatro
dei Filodrammatici di Milano.

In seguito prende parte a molte trasmissioni televisive: _Alle nove della
sera_ , un programma in dieci puntate di Maurizio Costanzo e Marco Danè con la
conduzione di Gianni Morandi; _Macario uno e due_ , varietà con Macario per la
regia di Vito Molinari, venendo poi riconfermata per il successivo _Macario
più_.

In quel periodo comincia a prestare la sua immagine ad alcuni fortunati
Caroselli televisivi fra cui quelli di _Sole Bianco_ per il quale incise il
brano _Susanna verso il sole_ e _Invernizzi_.

Prosegue la sua carriera televisiva con _Ma che scherziamo?_ , varietà con
Gianni Agus e Raffaele Pisu su testi di Marcello Marchesi trasmesso dalla Rete
2; poi con _Valentina, una ragazza che ha fretta_ film per la TV del sabato
sera di Rete 1.

Ma è il 1978 l'anno della svolta, grazie al clamoroso successo di _Heidi_ , 45
giri che vende ben un milione e mezzo di copie. La canzone, realizzata con i
testi di Franco Migliacci, musica di Christian Bruhn e coro delle Baba
Yaga[1], fu la sigla italiana del celebre anime giapponese Heidi, uno dei
primi, per la regia di IsaoTakahata[2], ad essere trasmessi in RAI.

L'anno successivo, il 1979, Elisabetta interpreta _La banda dei cinque_ ,
sigla dell'omonimo telefilm poliziesco per ragazzi e, nello stesso 45 giri,
_Tarzan Tarzan_. Successivamente incide _Canzone Logica_ , la cover italiana
di _The Logical Song_ dei Supertramp, con arrangiamenti di Alberto Radius,
sigla del programma televisivo _Il protagonista_ , cui retro del 45 giri è il
brano _Miele_.

Mario Cecchi Gori, noto produttore cinematografico, nel 1981 le propone una
parte nel film di successo _Asso_ in cui interpreta Carolina, con Adriano
Celentano ed Edwige Fenech.

Nel 1982 Elisabetta si presenterà, per l'unica volta, al Festival di Sanremo
col brano _C'è_ , scritto da Balducci, arrivando in finale in sesta posizione.
Nello stesso anno incide _Canzone contro_ , sigla finale del programma di Rete
4 _Topolino show_ , e _Febbre della notte_ , sigla della trasmissione
radiofonica di Radio 2 _Quando dico che ti amo_.

La carriera di attrice prosegue con _Mademoiselle Nitouche_ , e continua a
lavorare in televisione come conduttrice di _Buonasera con..._ , al fianco di
Enrico Maria Salerno.

Nel 1989 recita nella soap opera _Passioni_ , cento puntate in onda su Rai Uno
in cui è anche interprete della sigla di testa _Sarà bellissima_ incisa per la
RCA.

Nel 1990 inizia la sua collaborazione con la Fininvest. Per Canale 5 partecipa
allo show _Evviva l'allegria_ e sempre sulla stessa rete, ha partecipato a due
edizioni come ospite nel famoso programma contenitore domenicale _Buona
Domenica_. Come conduttrice e show girl per Rete 4, ha condotto _Tenera è la
notte_ , programma che presentava i film della rete e _Buongiorno amica_ ;
varietà della domenica con orchestre e ospiti.

Tra il 1992 ed il 1997 partecipa a tre edizioni dello speciale
_Simpaticissima_ , è ospite anche del varietà _La sai l'ultima?_ condotto da
Pippo Franco come testimonial dello sponsor Tenderly. È ancora su Rete 4 con
lo speciale di fine anno _4 salti nel 1992_ , in cui interpreta un duetto
inciso con Giorgio Mastrota; sempre su Rete 4 conduce _Telesveglia_ ,
programma del mattino di news e curiosità. Nel 1993, conduce _È domenica_ ,
sempre su Rete 4.

Su Telemontecarlo ha proposto un video catalogo di prodotti per la casa, in
cui oltre ad esserne la testimonial, si proponeva come conduttrice di
televendite.

Nel 1995 incide un CD intitolato _Semplicemente canzoni_ , prodotto da Oscar
Morelli. In questo album Elisabetta ha voluto interpretare un genere di
canzoni più maturo, concedendosi anche a testi impegnati.

Nell'autunno del 1996 partecipa a numerose trasmissioni Mediaset come ospite o
testimonial di prodotti pubblicitari: _Mai dire Gol_ , _Buona Domenica_ ,
_Simpaticissima_ , _Canzoni sotto l'albero_.

Nel 1997 conduce al fianco di Cino Tortorella la trasmissione _Peter Pan,
dalla parte dei ragazzi_ sull'emittente Telenova.

Nel 1999 è attrice nella fiction _In crociera_ in onda su Rete 4, interamente
girata a Cuba.

Nel 2000 si classifica seconda nella gara di revival delle sigle televisive
_Macchemù_ , in onda su Italia 1, presentato da Paola Barale.

Nel 2000 inizia una lunga collaborazione artistica con l'etichetta M.A.P. e
con l'autore-arrangiatore Gerardo Tarallo, con cui realizza sette album: _Un
tuffo nel Mar Disney_ con le più belle canzoni Disney, nel 2002 incide l'album
_Un film una canzone_ con brani tratti dalle più note colonne sonore, nel 2004
realizza _Le favole si possono cambiare_ , nel 2008 incide _Panta rei_ in cui
è contenuta la canzone _I sogni dei bambini_ prima accettata e poi eliminata
dal Festival di Sanremo. A Natale 2012 viene pubblicato il cofanetto con
doppio CD _Magico Natale_ con brani classici e inediti sul Natale e canzoni
Walt Disney. Nel 2013 incide l'album _Favolando_ con 12 canzoni inedite
liberamente tratte dalle più note favole di tutti i tempi.

Nel 2015 Elisabetta Viviani, in veste di attrice, col cantante e compositore
Dario Baldan Bembo e l'attore-scrittore Franco Romeo ha messo in scena un
recital sulla vita di Papa Francesco con le musiche dello stesso Baldan Bembo
e con il testo di Adriano Bonfanti e Gigi Reggi, dal titolo _Il primo a
chiamarsi Francesco_.

Nel 2017 pubblica l'album _Le donne della mia età_ , che contiene dieci brani
inediti composti e prodotti da Claudio Damiani.

Da più di dieci anni presenta e conduce la manifestazione musicale
_Bimbofestival_ , nata nel 1987, che si tiene a Milano in un'unica serata,
alla quale partecipano bambini che vanno da un'età compresa dai 5 ai 12 anni.
Svolge una intensa attività di serate come cantante-conduttrice. Elisabetta
Viviani è anche pittrice.

Il 1º settembre 1977 Elisabetta diventa mamma della sua unica figlia Nicole,
avuta da Gianni Rivera[3][4].

