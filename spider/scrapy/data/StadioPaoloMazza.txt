Coordinate: 44°50′23″N 11°36′27″E﻿ / ﻿44.839722°N 11.6075°E44.839722; 11.6075

Lo **stadio Paolo Mazza** (inizialmente noto come _stadio Littorio_ poi come
_stadio Comunale_ ) è il principale impianto sportivo calcistico di Ferrara e
della sua provincia.

Situato nel Rione Giardino, zona ovest di Ferrara all'interno della cinta
muraria cittadina, fu costruito nelle immediate vicinanze del luogo dove
sorgeva il campo di Piazza d'Armi, vecchio terreno di gioco risalente al
1919.[2]

Progettato dall'ingegner Carlo Savonuzzi nell'ambito della ricostruzione
cittadina conosciuta come Addizione Novecentista, venne inaugurato il 20
settembre 1928[2][3] e da tale data ospita regolarmente le partite interne
della SPAL, massimo club calcistico cittadino. Tra il 2008 e il 2009 ha
inoltre ospitato alcune gare interne della Giacomense.

Storicamente è il quinto stadio italiano per anzianità tra quelli in
esercizio. È stato incluso tra i candidati al premio _Stadium of the Year
2018_.[4][5]

La capienza iniziale si aggirava attorno ai 4 000 posti ed il pubblico era
ospitato in posti parterre e su di una singola tribuna coperta in cemento. La
struttura era inoltre a carattere polisportivo: attorno al terreno erboso si
sviluppavano una pista d'atletica leggera e un velodromo. La prima partita di
calcio giocata su questo terreno fu una amichevole tra la SPAL ed il
Modena.[6]

Superato il secondo conflitto mondiale, a seguito della promozione in Serie A
della SPAL, lo stadio venne drasticamente ristrutturato: furono smantellati
pista e velodromo e gli spalti vennero ricostruiti a ridosso del perimetro di
gioco, onde portare la capienza a circa 25 000 posti. L'impianto rinnovato
venne inaugurato il 23 settembre 1951, con la disputa della partita SPAL-
Torino.[2][7]

Nei decenni successivi tutti i settori vennero ristrutturati: negli anni
sessanta fu riqualificata la tribuna coperta ed ampliata la curva ovest (poi
ristrutturata nuovamente e dotata di copertura nel 1988); nel 1979 fu ampliata
e ristrutturata la gradinata scoperta e infine venne modificata a più riprese
la curva est destinata agli ospiti. La capienza dello stadio venne
stabilizzata a circa 22 000 posti.

Il 14 febbraio 1982, a distanza di un mese e mezzo dalla morte dell'ex
presidente della SPAL Paolo Mazza, l'amministrazione comunale di Ferrara
deliberò di intitolare lo stadio (fino ad allora noto solo come _Comunale_ )
in suo onore; la ridenominazione fu resa ufficiale nel giorno della partita
SPAL-Lazio.

Nel 2005 venne smantellata la curva est, settore tradizionalmente riservato ai
tifosi ospiti. In sua sostituzione si provvide a riallestire e recintare una
porzione della gradinata. Inoltre, per sottostare alle moderne normative di
sicurezza e contenere i costi di gestione, si provvide a limitare
ulteriormente la capacità complessiva di pubblico dell'impianto, che venne
decurtata a 7 499 posti.

Nell'estate del 2016, a seguito della promozione in Serie B della SPAL, lo
stadio fu oggetto di una parziale ristrutturazione: l'intervento comprese
l'installazione dei tornelli agli ingressi, l'abbattimento dell'area
_parterre_ nella tribuna, l'allargamento del campo, la costruzione di nuove
panchine e l'apertura di un nuovo corridoio di collegamento tra spogliatoi e
campo. La capienza degli spalti venne portata da 7 499 a 8 500 unità,
conformemente alle direttive strutturali della lega cadetta.

La susseguente promozione in Serie A del club ferrarese (la prima dopo 49 anni
d'assenza) rese necessario un più incisivo riallestimento dello stadio: ai
sensi del progetto presentato il 3 aprile 2017 gli spalti del Paolo Mazza sono
stati portati a 13 135 posti a sedere (cifra inferiore agli standard del
massimo campionato italiano, ma sufficiente in base alle disposizioni che
prevedono deroghe transitorie a beneficio delle squadre neofite in Serie A
oppure da essa assenti da oltre vent'anni), tutti numerati e in larga parte
dotati di seduta. L'intervento ha incluso la ricostruzione in materiale
metallico non permanente della curva est (con capienza fissata a 1 608 unità)
onde adibirla a settore ospiti, la ristrutturazione della gradinata nord
(portata a 3 740 posti) e la sua ridestinazione ai soli tifosi interni, il
potenziamento dell'impianto di videosorveglianza, l'apertura di nuovi varchi
d'ingresso (con incluso potenziamento dei tornelli), l'abbattimento delle
barriere architettoniche e il riallestimento dei servizi igienici e dei punti
di ristoro a beneficio del pubblico. Nell'occasione si è provveduto inoltre ad
allargare il campo (da 65 a 68 m), a ricostruire le panchine e le recinzioni,
a potenziare l'illuminazione e a creare un nuovo parcheggio per gli automezzi
di atleti, società ed arbitri riadattando uno spazio compreso tra via
Montegrappa e corso Piave.[8] Il summenzionato progetto includeva altresì
un'ipotesi di ulteriore sviluppo, da attuarsi qualora la SPAL fosse riuscita
mantenere la categoria (perdendo il diritto alla deroga sui posti minimi
disponibili): esso prevedeva l'allargamento della curva ovest e la costruzione
di un raccordo tra tribuna, curva est e gradinata, onde elevare la capienza
complessiva dell'arena a circa 16 000 unità.

Il 27 aprile 2018 è stato tuttavia presentato un progetto radicalmente
differente rispetto all'idea di raccordare gli spalti: esso prevedeva
l'ampliamento della curva ovest e la sostituzione della copertura e delle
sedute (portando la capienza della stessa a 4 250 posti), la costruzione di
una nuova curva est coperta in legno e acciaio da 4 216 posti (in luogo della
preesistente struttura metallica) e infine a dotare di copertura la gradinata
nord. Questa nuova configurazione ha portato la capienza complessiva dello
stadio a 16 134 posti interamente coperti a partire dalla stagione
2018-2019.[9] Il costo di tale intervento (che include anche il rifacimento
della cinta muraria attorno allo stadio e il restyling di tutte le facciate
esterne) è stato di circa 8 milioni di euro, il cui finanziamento venne
compartecipato tra la SPAL e il comune di Ferrara. Il rinnovato _Paolo Mazza_
viene inaugurato il 17 settembre 2018, con la vittoria per 2-0 sull'Atalanta.

Dal punto di vista strutturale, lo stadio Paolo Mazza si presenta come un
impianto _all'inglese_ , vocazionalmente dedicato alla sola pratica
calcistica: gli spalti si sviluppano parallelamente ai bordi del terreno di
gioco, dai quali distano pochi metri. A seguito della ristrutturazione
condotta nell'estate 2018, la capienza si attesta a 16134 posti coperti,
numerati e dotati di seduta indipendente (seggiolino o supporto analogo),
suddivisi in quattro settori autonomi:[1]

L'illuminazione notturna dello stadio è garantita da quattro cluster di
riflettori alloggiati su altrettanti piloni impiantati presso gli angoli del
perimetro dell'areale.

Lo stadio Paolo Mazza ha ospitato per 11 volte incontri ufficiali e amichevoli
delle squadre nazionali italiane: sette volte la selezione maschile Under-21,
una volta la selezione maschile _Sperimentale_, tre volte la selezione
maggiore femminile.

Lo stadio ferrarese ha ospitato per due volte la finale dell'Italian
Superbowl, nel 2013 e nel 2014.

Altri progetti

