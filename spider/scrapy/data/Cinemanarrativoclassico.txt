Il **cinema narrativo classico** (o **età d'oro di Hollywood** ) è un periodo
della storia del cinema, soprattutto americano, databile tra il 1917 e il 1963
circa. In questo lasso di tempo venne messo a punto e perfezionata una sorta
di grammatica cinematografica che è quella ancora alla base del linguaggio
filmico moderno. Si trattava essenzialmente di creare pellicole dove lo
spettatore si trovasse "al centro del mondo"[1]: la storia è creata su misura
in maniera da risultare piacevole, gratificante; la tecnica è la più chiara
possibile; le trasgressioni poetiche o le distrazioni dalla storia principale
sono ridotte al minimo, in maniera da non rallentare la narrazione e non
complicare la fruizione cinematografica.

La nozione di cinema "classico" è piuttosto recente e sottintende, come in
altre discipline, la presenza di un periodo storico concluso, caratterizzato
da una produzione esemplare, che veicola valori fuori dal tempo che continuano
ancora oggi ad essere presi a modello. Nel periodo del cinema classico si
sfruttarono tutte le invenzioni linguistiche precedenti, scegliendole e dando
a ognuna un preciso ruolo, ben riconoscibile.

David W. Griffith è considerato il padre del cinema narrativo, colui che
schematizzò le tecniche di montaggio in maniera da ottenere la massima
leggibilità della storia e, all'occorrenza, creare particolari effetti
drammatici. Nel 1914 diresse la _Nascita di una nazione_ , dove tutte le
sperimentazioni dei decenni precedenti venivano a trovare un loro posto nella
creazione di particolari sensazioni ed effetti nella storia: ecco che il
montaggio alternato diventava utile nelle scene di inseguimento, il primo
piano assumeva l'incarico fondamentale per costruire la psicologia del
personaggio, ecc. La velocità del montaggio, confrontata con la fissità e
staticità delle scene nel cinema precedente, produsse nuove, impensate
emozioni nel pubblico, facendo nascere un nuovo stile e un nuovo modo di
raccontare.

La "grammatica" di Griffith, diventata quella del cinema fino ai giorni
nostri, comprendeva:

Nella sequenza esisteva una gerarchia tra le inquadrature, dove i dettagli
dipendevano dall'inquadratura d'insieme, il " _master shot"_ : in una sequenza
tipo prima si mostrava la scena d'insieme, poi si avvicinava il campo verso i
personaggi principali e i dettagli che li riguardavano; infine si poteva
inquadrare dettagli e personaggi secondari che componevano il quadro. La
mancanza di gerarchia generava confusione e impediva di capire e collocare
mentalmente i dettagli.

Grande importanza era data al tempo ed alla velocità narrativa: i film non
erano più delle "vedute" autarchiche entro le quali si svolgeva tutta
l'azione, ma una costruzione precisa di molte inquadrature. Gli spettatori
presto vennero abituati a guardare gli stessi soggetti da molti punti di vista
(vicino, lontano, frontale, di lato, dietro, ecc.). In questo contesto il
montaggio smise di essere un effetto speciale, ma divenne invece la pratica
comune di scomporre e ricomporre le azioni. Per unire due scene vennero messi
a punto vari tipi di raccordo, che permettevano di passare da un punto
all'altro in maniera continua e lineare, senza sbalzi (raccordo sull'asse,
raccordo di movimento, raccordo di soggettiva...).

Una conseguenza del nuovo linguaggio cinematografico fu la nascita del
cosiddetto "mondo diegetico" (dal greco _dièghesis_ , narrazione), cioè un
mondo illusorio dei film, dove tutto è finzione: col montaggio ormai si
potevano rendere vicini nella mente dello spettatore luoghi molto distanti (ad
esempio due stanze filmate in studios diversi, o scene all'aperto e in
studio), oppure rendere continui due momenti filmati a considerevole distanza
di tempo (riprendere una scena in tutti i vari punti di vista richiedeva anche
giorni), magari far guardare negli occhi due attori che nella realtà non si
sono nemmeno incontrati, ecc.

Gradualmente anche il cinema europeo iniziò ad adeguarsi alle novità
provenienti dall'America, abbandonando le inquadrature fisse in favore di un
montaggio dinamico e drammatico. Lo stile europeo però (con esclusione del
cinema russo, fatto di inquadrature brevissime) mantenne dei tempi più distesi
e campi lunghi. La profondità di campo (cioè l'inquadratura che mette a fuoco
anche particolari molto lontani) era evitata dai cineasti americani perché
riempiva l'inquadratura di dettagli che avrebbero distratto lo spettatore nel
veloce passaggio all'inquadratura soggettiva, richiedendo un rallentamento nel
montaggio analitico.

La nascita del cinema classico fu segnata da due grandi sconvolgimenti: uno,
generale, legato alla crisi del '29 ed al New Deal; l'altro, interno, legato
all'avvento del sonoro.

Esperimenti sul cinema sonoro sono vecchi quanto il cinema stesso ( _Dickson
Experimental Sound Film_ è del 1895). Negli anni venti le tecniche possibili
si erano perfezionate, ma le case di produzione scartavano sistematicamente le
invenzioni perché venivano considerate antieconomiche, vista la situazione non
solo della produzione, ma anche delle sale di proiezione esistenti. Un rischio
era ad esempio la perdita dei mercati esteri, perché non si conosceva ancora
il doppiaggio: era facile cambiare le didascalie, ma come si sarebbe fatto a
modificare le voci degli attori per renderle comprensibili a chi parlava una
lingua straniera?

Fu una casa di produzione in crisi, la Warner Bros., che, non avendo niente da
perdere, rischiò producendo il primo film sonoro, _Il cantante di Jazz_ del
1927. Il successo fu oltre le aspettative e costrinse, nel giro di circa due
anni, tutte le altre case di produzione ad adeguarsi. Con il sonoro la storia
raccontata prese decisamente il sopravvento nel contenuto del film, relegando
in secondo piano, almeno nella maggior parte dei casi, l'uso di effetti
speciali e di visioni fantastiche. Gli spettatori, cioè, si recavano ormai al
cinema essenzialmente per vedere una storia, non per assistere ad attrazioni
mostrative. Notevole impulso venne anche dato allo sviluppo dei generi,
ciascuno caratterizzato da un proprio stile.

La grande crisi creò una profonda quanto repentina depressione economica, che
seminò paura, incertezza e povertà negli Stati Uniti e nel resto del mondo.
Intere famiglie di classe medio-alta si trovarono sul lastrico, moltissime
fabbriche chiusero, la disoccupazione toccò picchi spaventosi. A questa
situazione pose freno il programma del presidente Franklin Delano Roosevelt,
con un pacchetto di interventi chiamato New Deal, che creava lavoro e cercava
di rilanciare l'economia. Il cinema ebbe un ruolo fondamentale per la ripresa
psicologica della popolazione, rilanciando l'ottimismo, la fiducia e i valori
fondamentali come il matrimonio, la famiglia, il lavoro, la virtù, la vita
sociale collettiva.

Per raggiungere questi scopi serviva innanzitutto un cinema comprensibile da
ogni strato della popolazione, dai bambini agli anziani, dai ceti più bassi a
quelli più culturalmente elevati, accontentando tutti. Il difficile compito
venne assolto ricorrendo a modelli come il romanzo ottocentesco alla Dickens o
alla Balzac, dove l'intrattenimento e la distrazione erano veicolati da un
linguaggio abbastanza colto e i temi erano pescati tra i valori tradizionali
più solidi. Nello scegliere quali elementi fossero più facilmente fruibili dal
pubblico, si delineò il "primato assoluto dell'azione", cioè della storia
raccontata, che imponeva una gamma piuttosto uniforme di scelte stilistiche,
tagliandone altre fuori.

Inoltre, per riuscire nell'impresa di raggiungere tutta la popolazione,
serviva un apparato produttivo grande e solido, capace di far fronte a una
domanda enorme: la risposta fu lo studio system, nel quale tutte le fasi di
produzione di un film erano controllate da una casa di produzione che si
avvaleva di personale altamente specializzato e professionale. A partire dagli
anni trenta infatti, col massiccio emigrare degli autori dall'Europa, il
cinema mondiale si raccoglie quasi tutto attorno a Hollywood, dove si
concentrano i grandi investimenti e i forti guadagni. Lo stile dei film era
sostanzialmente in mano ai produttori, che impostarono un sistema che
garantisse, per quanto possibile, il successo di pubblico e quindi il ritorno
economico.

Il risultato standard fu quello di film di livello medio-alto e allo stesso
tempo gradevole per tutti, tanto da poter essere anche esportato in tutti gli
altri paesi del mondo. Il cinema divenne un modello di comportamento e uno
strumento per interpretare il mondo circostante. Si sfuma anche l'apporto allo
stile del singolo autore: il film si avvia ad essere un'opera collettiva con
il marchio di fabbrica della casa di produzione, piuttosto che l'opera frutto
dello stile individuale del regista.

William Hays era un avvocato dell'ufficio governativo di Washington incaricato
dal MPPDA di redigere un codice di autocensura sulla produzione
cinematografica, in grado di evitare le proteste delle leghe e associazioni
moralistiche e le successive censure, con gravi perdite economiche, da parte
del ministero. Il cinema aveva infatti goduto fino ad allora di una notevole
libertà, permettendosi anche scene di nudo o di violenza piuttosto cruda.

Dopo l'entrata in vigore del Codice Hays, a pieno titolo dal 1934, iniziò un
controllo preventivo delle sceneggiature, basato essenzialmente su tre
principi:

Nella pratica il Codice, tramite la vigilanza dello Hays Office, eliminava
tutte le scene esplicitamente erotiche (solo il bacio era possibile), il nudo,
la blasfemia, la violenza, l'esaltazione di valori negativi come la
criminalità o l'adulterio, gli amori illeciti, tra persone di razze diverse,
tra donne e sacerdoti, tra persone dello stesso sesso. Chi trasgrediva subiva
sanzioni che non gli permettevano di distribuire il film nelle sale, per cui
il controllo avveniva in fase preventiva, sulle sceneggiature. La censura ebbe
il pregio di rendere visibili i film da qualsiasi classe di spettatore, dai
bambini agli adulti, di qualsiasi classe sociale, ma portò inevitabilmente a
un perbenismo, al quale talvolta gli autori sviavano usando allusioni e
simboli comprensibili solo da un pubblico maturo.

Il rapporto fra norma e trasgressione fu alla base dello stile personale dei
migliori autori di Hollywood, che così potevano sviluppare via via delle
novità. Esistevano però alcuni meccanismi per limitare le scelte personali dei
registi durante la produzione delle pellicole, come la cosiddetta
"sceneggiatura di ferro", che riportava tutte le indicazioni per il regista
comprese le inquadrature e che una volta approvata dal produttore doveva
essere filmata con esattezza puntuale. Si volevano evitare tutti gli estri
creativi che avrebbero magari prodotto capolavori, ma che più di una volta si
erano rivelati disastrosi per i produttori: il caso paradigmatico era stato
quello di Erich von Stroheim.

Nonostante ciò vi furono a Hollywood anche alcuni autori che poterono muoversi
con una certa libertà di stile, per varie ragioni. Essenzialmente si trattò di
tre indiscussi maestri della regia: John Ford, Orson Welles e Alfred
Hitchcock. Ad essi vanno aggiunti alcuni registi europei emigrati a Hollywood,
che costruirono una sorta di "lingua franca" piuttosto originale rispetto alle
regole, come Fritz Lang, Friedrich Wilhelm Murnau, Victor Sjöström, Joseph von
Sternberg, Billy Wilder, ecc.

L'impegno sociale di Hollywood nel diffondere un messaggio di fiducia e di
ottimismo andò ben oltre il New Deal. Anche durante la seconda guerra mondiale
alcuni importanti registi di Hollywood vennero chiamati in causa per fare
propaganda bellica e far conoscere alla popolazione americana le imprese dei
soldati al fronte. Tra questi vi furono Frank Capra, John Huston o John Ford,
che perse un occhio mentre riprendeva la battaglia delle Midway. I documentari
dal fronte seguono ancora le regole della finzione e della narrazione, tanto
che è difficile distinguere questi morti veri da quelli che si filmavano negli
studios per i normali film.

Alcuni avvenimenti, fin dagli anni quaranta, iniziarono a mettere in crisi il
sistema che aveva permesso la nascita e l'affermazione del cinema classico. Il
momento più grave fu quello all'inizio della Guerra Fredda quando, secondo il
maccartismo, si fece una "lista nera" di simpatizzanti (veri, presunti o del
passato) verso il comunismo. I sospettati vennero allontanati da Hollywood
facendo loro perdere il lavoro e dando il via alle denunce reciproche e alla
"caccia alle streghe". Questa ondata persecutoria mise per la prima volta in
dubbio i pilastri della democrazia americana, facendo serpeggiare nella
società incertezze fino ad allora sconosciute. Queste nuove inquietudini non
potevano non raggiungere il mondo del cinema, infatti già dalla fine degli
anni quaranta iniziarono a venire prodotte storie dove l'ottimismo è ormai ben
lontano: storie di abbandono, di solitudine, di anti-eroi.

Tra i registi che registrano per primi la mutata situazione ci fu Elia Kazan,
in film come _Pinky, la negra bianca_ , 1949, _Un tram che si chiama
Desiderio_ , 1951, e soprattutto _Fronte del porto_ , dove crea il nuovo
modello di anti-divo con Marlon Brando, seguito da _La valle dell'Eden_ con
James Dean, altro anti-divo. Una nuova generazione di attori uscì da un gruppo
teatrale chiamato Group Theatre (poi diventato Actor's Studio), in grado di
sostenere un modo di recitare più moderno, legato al realismo e all'eredità
del grande maestro russo Kostantin Stanislavskij: attori in grado di
interpretare più ruoli, non più divi che perpetuavano la stessa immagine in
tutti i film.

Un altro padre del cinema moderno fu Nicholas Ray, autore di film sul disagio
come _La donna del bandito_ , 1948, _I bassifondi di San Francisco_ , 1948,
_Neve rossa_ , 1951, _Johnny Guitar_ , 1954, e _Gioventù bruciata_ (primo film
sulla ribellione giovanile), 1955.

Il pubblico stava cambiando e anche il cinema stava prendendo una nuova
strada: un cinema di esseri umani, invece di divi-simulacro, e un cinema dello
sguardo. Le intuizioni di Kazan e Ray vennero poi accolte e sviluppate dai
cineasti francesi della Nouvelle Vague e tedeschi come Wim Wenders. In America
il periodo dopo il 1960 si indica come _New Hollywood_.

Il sonoro fu la più grande rivoluzione in ambito cinematografico e, come si è
detto, portò alla scelta di dare priorità all'azione e al dialogo, rispetto a
tutte le altre qualità possibili di un film. Ciò comportò la nascita di tre
regole fondamentali.

Naturalmente alla norma si affiancava sempre la trasgressione, che serviva per
dare al film quel tocco di variante e deviazione unica da evitare la banalità
e la somiglianza.

Un quarto principio era l'"illusione di realtà" (o illusione filmica), che
dava allo spettatore la sensazione non solo di trovarsi di fronte ad un mondo
'reale' e non ad una mera rappresentazione, ma addirittura di 'stare dentro'
il mondo, occupandone in qualche modo il baricentro percettivo e cognitivo.
Questa posizione di privilegio consentiva allo spettatore di sentirsi una
sorta di Dio: "onnipresente, onnisciente, invisibile"; e dunque di sentirsi
anche superiore ai personaggi, potendone "spiare" la vita fittizia sullo
schermo da un punto d'osservazione inviolabile.[3].

Lo strumento per ottenere questo effetto era soprattutto il montaggio
narrativo, che creava un'illusoria continuità temporale e spaziale tra
inquadrature discontinue (cioè girate in tempi e luoghi diversi), raccordate
in una sequenza unitaria.

Per ottenere questo effetto vennero stabilite quattro regole principali a cui
dovevano attenersi, in linea di massima, le produzioni.

Inoltre per non spezzare l'idillio tra spettatore e film si devono evitare
alcuni effetti come lo sguardo in camera (un'eccezione si può avere nel genere
comico, più originale).

Naturalmente queste regole del cinema classico esistevano anche per essere
trasgredite, anzi proprio dalla trasgressione di una o più di esse si otteneva
quella particolarità individuale del film, che lo rendeva diverso dagli altri
e impressionante per lo spettatore. Inoltre la presenza di ambiguità,
incertezze, punti oscuri, false piste serviva spesso a mantenere alta
l'attenzione dello spettatore fino al finale, dove tutto veniva spiegato.

Per esempio Kubrick andò avanti e indietro nel tempo, in contravvenzione alla
regola della linearità temporale, nel film _Rapina a mano armata_ (1957). Lo
stesso Frank Capra, uno dei registi-simbolo del New Deal, scriveva come
ciascun attore, regista, scenografo, montatore, ecc., dovesse trovare la
propria identità nella "gabbia" del cinema americano e conquistarsela. Le
forme codificate dei generi erano un freno alla libertà degli autori, ma anche
una base sulla quale costruire il proprio stile. Ha scritto David Bordwell che
"le regole esistono per dare maggior significato alla loro violazione e,
viceversa, la violazione rafforza le regole"[4].

Anche il contenuto delle pellicole, oltre che essere vigilato dal Codice Hays,
era soggetto ad alcuni principi di base che, come per lo stile, comportavano
la preferenza verso alcuni tipi di storia e l'esclusione di altri.

La durata modello era di 90 minuti, poiché oltre tale soglia le prove con gli
spettatori avevano dimostrato un inevitabile calo di attenzione. Lo schema
narrativo più frequente, un po' per tutti i generi, era quello di:

Questo tipo di schema elementare venne ripreso dal romanzo popolare
ottocentesco, che a sua volta derivava dalla struttura della fiaba. Grazie a
questo schema narrativo lo spettatore vive il conflitto nella storia, ma alla
fine scioglie ogni preoccupazione nel lieto fine, che risolve tutto, facendo
vincere il bene, l'amore e i valori tradizionali, nonché permettendo al
pubblico di uscire dalla sala con animo pacificato e appagato. Ne deriva che
il cinema diventa una sorta di terapia e uno strumento sedativo, ma anche un
modello di comportamento per risolvere le situazioni, all'insegna dell'onestà
e del romanticismo, ecc.

Fondamentale è il ruolo della minaccia, che fa scaturire la drammatizzazione,
e che dà spessore alla trama. In definitiva ogni genere presenta sempre una
stessa gamma di problemi, che, come nella vita quotidiana, si ripresentano di
film in film.

Anche in questo caso, come per lo stile, naturalmente la norma è solo una
linea di massima, lungo la quale si inseriscono le varie trasgressioni: magari
si scoprono le ragioni anche dei "cattivi", oppure alla fine l'ordine
prestabilito non è quello iniziale, ma migliore, rivisto e ammodernato secondo
le nuove esigenze. Tipico della commedia è ad esempio lo schema di repulsione-
accettazione tra i personaggi: all'inizio i conflitti sono acuti, rigidi, poi
durante lo svolgimento della storia si attenuano verso la comprensione
reciproca finale. Nei film noir spesso si inserisce il sacrificio di una
vittima innocente, che toglie qualsiasi trionfalismo al finale del film.

Come si è visto gli effetti speciali e le attrazioni visive vennero pressoché
sacrificati nel cinema narrativo classico per focalizzare tutta l'attenzione
sull'azione e sui dialoghi. Ma ciò non significa che vennero del tutto vietati
o dismessi. Si doveva solo limitarne l'uso allo stretto necessario, dove il
genere non ne prevedesse il ricorso esplicito. Lo stesso Frank Capra in _Mr
Smith va a Washington_ usò per esempio dei cartoni animati montati
rapidissimamente per filmare una scarica di pugni, ma nella velocità non si
notano nemmeno.

D'altro canto l'uso rarefatto di uno strumento ne amplificava l'importanza
quando vi si faceva ricorso: si pensi all'effetto spettacolare che dovette
avere un film come _Il mago di Oz_ nel 1939.

All'inizio degli anni trenta Hollywood aveva cinque compagnie grandi (le
"Majors" Paramount, Metro-Goldwyn-Mayer, Fox, Warner e Rko) e alcune compagnie
minori ("Minors": Columbia, Universal, United Artists), che insieme formavano
un'associazione che faceva "cartello" (o oligopolio), la MPPDA (Motion
Pictures Producers and Distributors Association). Esse dominavano il mercato
e, in cambio dell'appoggio al New Deal, ricevettero dal presidente Roosevelt
un certo sostegno. Chiudevano il quadro alcuni indipendenti che a fatica
riuscivano a sopravvivere, magari aiutati da un colpo di fortuna come David
Selznick, produttore di _Via col vento_ (1939).

Ogni compagnia aveva i propri studios, ovvero siti di produzione dei film,
dove si trovavano i set, i laboratori tecnici, gli uffici di distribuzione e
pubblicità, ecc. Il film usciva completo dallo studio, sotto la supervisione
del produttore, e veniva poi distribuito nelle sale spesso possedute dalla
stessa casa di produzione (integrazione verticale). Il possesso di agenzia di
distribuzione e di sala di proiezione da parte delle compagnie di produzione
era stato avviato negli anni venti ed era uno degli aspetti chiave del
cartello. Alle sale indipendenti veniva riservato il trattamento di _block-
booking_ , che consisteva nel vendere i film per pacchetti, che comprendevano
almeno un film famoso assieme ad altre opere meno riuscite: così la MPPDA
impediva le scelte autonome degli esercizi e arginava le perdite piazzando a
piacimento anche i film fallimentari.

Il divismo era una forma di promozione dell'immagine di un "divo", un dio in
carne ed ossa, che ebbe particolare successo nello spettacolo ed in
particolare ebbe un'immensa portata nel cinema, attraverso tutti i canali
messi a disposizione dai mezzi di comunicazione di massa. Il fenomeno ebbe
inizio in maniera quasi spontanea nell'epoca del muto, passando dalle "femme
fatale" scandinave, alle dive del primo cinema italiano e francese, fino alle
_star_ di Hollywood. La star era un attore o attrice che aveva un'immagine
confezionata, creata attraverso vari ruoli simili e le campagne pubblicitarie,
alla quale il pubblico si ispirava e tributava una particolare venerazione,
che si tramutava in ritorno economico per i film dove recitava.

Negli anni trenta la costruzione dell'immagine di star divenne uno dei cardini
della produzione filmica di Hollywood, con contratti via via più vantaggiosi
per le case di produzione e sempre più vincolanti per i divi. Gli studios
acquistavano tutti i diritti sull'immagine della persona sotto contratto, che
prevedevano alcune clausole anche legate alla vita privata ed a tutte le
apparizioni pubbliche. Un'attrice spesso era tenuta a sottoporsi a interventi
di chirurgia plastica che ne migliorassero il sorriso, gli zigomi, le gengive.
I contratti erano di solito di durata settennale e non prevedevano la facoltà
di scegliere con chi e in quale film lavorare. Non erano esclusi i ricatti,
come quello di imporre a un divo una parte inadatta per distruggerne
l'immagine o per sospendere i contratti, allungandoli virtualmente.

Il divismo si manifestò in seguito in tutti i suoi lati negativi, come
l'abbandono della star quando la sua immagine tramonta: gli effetti di questo
processo traumatico sono magistralmente raccontati nel film _Viale del
tramonto_ di Billy Wilder (1950).

Dopo l'introduzione del Codice Hays lo _star system_ propose figure più
disciplinate e conformiste, ma anche vivaci, polemiche, brillanti, come
Claudette Colbert, Bette Davis o Katharine Hepburn, mentre sul fronte maschile
la fatalità di Rodolfo Valentino venne eclissata da altri personaggi
attraenti, come i finti deboli Clark Gable o Gary Cooper, oppure gli uomini
forti e malinconici come Humphrey Bogart o John Wayne.

Un genere è una strutturazione fortemente codificata di forme e contenuti, che
guidano la scelta dello spettatore e ne determinano le attese. Per questo film
col medesimo soggetto possono appartenere a generi completamente diversi (si
pensi alle versioni spiritose o sinistre di un classico come _La vedova
allegra_ ).

Dal punto di vista dei generi cinematografici il cinema narrativo classico non
fa altro che sviluppare generi già iniziati nei decenni precedenti e già
utilizzati da secoli in altri campi, come il teatro e la letteratura. I generi
principali in uso all'epoca (con le rispettive caratteristiche) erano:

Alle abitudini e alle aspettative dei generi corrispondono anche i necessari
cambiamenti, che generano un'evoluzione graduale dei generi nel tempo, che
eviti la sterotipizzazione e la noia della prevedibilità: le trasgressioni
alle regole di genere col tempo possono diventare la nuova norma, che in
seguito verrà ancora trasgredita. Importante è anche la contaminazione tra
generi, con film ibridi o con il prestito di modelli, ambientazioni, stili di
recitazione, ecc. Un film come _Guerre stellari_ , di genere fantascientifico,
all'epoca fece parlare di western per le modalità di recitazione e per i
rapporti tra i personaggi (gli alieni come nuovi indiani).

Gradualmente negli anni trenta le Majors di Hollywood iniziarono una
differenziazione specializzandosi per generi: la Rko produceva molti musical,
la Universal molti horror, ecc. Ciò era facilitato anche dai lunghi contratti
(in genere settennali) che legavano registi, attori e autori.

