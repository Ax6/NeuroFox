_**The Constant Gardener - La cospirazione**_ ( _The Constant Gardener_ ) è un
film del 2005 diretto da Fernando Meirelles.

Tratto dal romanzo _Il giardiniere tenace_ di John le Carré, la pellicola vede
un diplomatico britannico di stanza in Africa (interpretato da Ralph Fiennes)
indagare sulla morte della moglie attivista (Rachel Weisz). I fatti raccontati
sono liberamente tratti da un noto contenzioso legale che ha visto la
multinazionale Pfizer coinvolta in una grave vicenda riferita ad una
sperimentazione illegale di un proprio farmaco, caso che è stato per la prima
volta sollevato da una nota inchiesta del _The Washington Post_[1].

Kenya. Justin Quayle, funzionario dell'Alto Commissariato Britannico in Kenya
e appassionato giardiniere nel tempo libero, apprende che la moglie Tessa,
durante un viaggio di lavoro, è rimasta uccisa in mezzo al deserto, mentre il
suo accompagnatore Arnold Bluhm, medico presso le popolazioni del luogo,
sembra scomparso. La versione data dalle autorità incaricate delle indagini è
che i due erano amanti, e che l'uomo - preso dalla gelosia - l'ha ammazzata
per poi darsi alla fuga. Prostrato dalla notizia, Justin ricorda il loro primo
incontro, i momenti di intimità, la dedizione della moglie per il suo lavoro
nel quale non ha mai voluto coinvolgerlo, e anche la perdita del loro figlio,
morto durante il parto.

Justin, immediatamente dopo la morte della consorte, vede la sua casa
perquisita dalla polizia, e subito dopo rinviene una strana lettera inviata
dal collega diplomatico Sandy Woodrow alla moglie, iniziando quindi ad
insospettirsi. Justin scopre inoltre che Bluhm era omosessuale, venendo poi
fermato dalla polizia locale mentre ricerca un ragazzino la cui sorella era
morta in ospedale lo stesso giorno del parto di Tessa, e sospetta vi sia un
legame tra la somministrazione di farmaci sperimentali alla popolazione e
l'omicidio della moglie. In particolare, scopre che la moglie aveva scritto
una lettera a Bernard Pellegrin, capo di Justin e alla guida del Foreign and
Commonwealth Office, riguardante l'illegalità dei test di un farmaco per la
tubercolosi, sviluppato dalla multinazionale KDH.

Il cadavere di Bluhm viene ritrovato torturato e dilaniato appeso a un albero.
Non poteva quindi essere stato un delitto passionale, come inizialmente
sostenuto. Come risposta nell'avanzare delle sue indagini, viene richiamato a
Londra, e il suo passaporto viene revocato. Grazie al cugino avvocato e con
l'utilizzo documenti falsi, Justin dapprima si reca in Germania per
approfondire le indagini iniziate dalla moglie, e in seguito riesce a tornare
in Africa per confrontarsi dapprima con Sandy e poi con il dottor Lorbeer e
arrivare alla verità. La moglie è stata uccisa da banditi su mandato di
Pellegrin, preoccupato che Tessa mandasse a monte le sperimentazioni del
farmaco KDH.

Rimasto in mezzo al deserto nel ricordo della moglie, Justin viene ucciso
dagli stessi banditi nel medesimo luogo. A Londra si celebra il suo funerale;
parlano i colleghi di Justin, e anche lo stesso Pellegrin, che si lancia in
eloqui molto positivi su Justin. Ma è la volta del cugino avvocato di prendere
la parola, ed egli legge in pubblico una lettera confidenziale che il
diplomatico corrotto aveva inviato a Sandy e che Tessa aveva rubato, nella
quale esplicitamente ammetteva le sperimentazioni e la pericolosità della
donna, smascherando così il funzionario.

Il film è stato girato tra Londra (a Canary Wharf e nella sua stazione della
metropolitana, e nella Tate Modern), Berlino, Sudan e Kenya (a Nairobi,
all'aeroporto di Lokichogio e nel Lago Turkana)[2].

La pellicola è costata 25 milioni di dollari ed ha incassato 33.565.375 $ al
box office USA e 82.466.670 $ in tutto il mondo[3].

Giudicato tra i migliori film dell'anno da Roger Ebert del _Chicago Sun-
Times_[4], e criticato invece da Michael Atkinson del _The Village Voice_[5],
secondo l'aggregatore Rotten Tomatoes la pellicola ha ricevuto l'83% di
recensioni positive[6].

Nell'estate del 2004, verso il termine delle riprese in Africa, il cast e la
troupe del film decisero di donare 75 000 sterline (circa 80 000 euro) per
costituire la Constant Gardener Trust, fondazione che si occupa di aiutare la
popolazione locale[7][8].

