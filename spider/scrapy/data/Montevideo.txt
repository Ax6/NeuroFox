**Montevideo** (nome completo: _San Felipe y Santiago de Montevideo_ ) è la
capitale, il porto principale e la città più popolosa dell'Uruguay.

Situata nella parte meridionale del paese, si affaccia sulla riva
settentrionale del Río de la Plata ed è la capitale situata più a sud di tutta
l'America, precisamente a 34°54'21.06" di latitudine sud e 56°11'29.04" di
longitudine ovest[5]. Infatti la vicina capitale argentina, Buenos Aires,
sulla sponda opposta del Rio de la Plata, si trova su di un parallelo situato
solo 30 km più a nord di quello della capitale uruguaiana. La città si
sviluppa tutta sulla sponda destra del fiume Santa Lucia.

È anche la capitale del dipartimento di Montevideo, ha la più piccola
estensione dei diciannove dipartimenti in cui si suddivide primariamente il
paese. Considerando la sua area metropolitana, sempre nel 2009, Montevideo
raggiungeva 1.973.380 abitanti, corrispondenti al 58,8% del totale nazionale
della popolazione.[6]

Nell'area dell'America Meridionale, la città di Montevideo occupa il primo
posto nella classifica delle città con una maggiore qualità della vita.[7]
Montevideo è inoltre la sede amministrativa del Mercosur e ha ospitato il
primo campionato mondiale di calcio svolto nel 1930.

Esistono almeno quattro spiegazioni in merito all'origine del nome della
città[8]:

Montevideo sorge sulla sponda settentrionale del Río de la Plata, a 230 km a
sud-est in linea d'aria da Buenos Aires, capitale dell'Argentina. Montevideo
confina a nord e ad est con il dipartimento di Canelones e ad ovest, lungo il
fiume Santa Lucia con il dipartimento di San José.

La città si affaccia sulla baia omonima, uno dei più grandi porti naturali di
tutto il Cono Sud. All'interno del territorio di Montevideo si stagliano due
alture principali: il cerro de la Victoria e il cerro de Montevideo. Su
quest'ultima collina sorge una fortezza d'epoca coloniale alla quale fu
aggiunto successivamente un faro.

Montevideo ha un clima temperato umido, con inverni ventosi e prevalentemente
nuvolosi, ed estati calde e umide, con venti quasi assenti, la temperatura
media è di 16 °C. Le nevicate sono eventi rarissimi, l'ultima volta che nevicò
a Montevideo fu il 13 luglio del 1930, in occasione della partita inaugurale
della coppa del mondo di calcio di quell'anno[9].

Tra il 1680 e il 1683, al fine di contestare la sovranità spagnola sulla
regione, i colonizzatori portoghesi provenienti dal Brasile crearono lungo la
costa del Rio de la Plata un insediamento chiamato _Nova Colonia do
Sacramento_. Dal canto loro, gli spagnoli non fecero nulla per riaffermare il
loro dominio sino al 1723, quando incominciarono a fortificare le alture che
circondavano la baia di Montevideo costringendo i portoghesi alla ritirata. Fu
così che una spedizione spagnola proveniente da Buenos Aires e organizzata dal
governatore Bruno Mauricio de Zabala fondò la città dandole il nome di _San
Felipe y Santiago de Montevideo_ (nome che sarebbe poi stato abbreviato in
Montevideo). In breve tempo divenne una delle più importanti città della
regione del Rio de la Plata, tanto importante da competere già da allora con
Buenos Aires. Nel 1776 Montevideo divenne sede di comando navale la cui
autorità spaziava dalla costa argentina, l'isola di Fernando Po e le Malvine.

Il 3 febbraio 1807 venne presa d'assalto da un corpo di spedizione britannico,
guidato da Samuel Auchmuty, che, attraverso una breccia aperta
dall'artiglieria tra le mura, riuscì a conquistare ed occupare la città.
Quando la stessa spedizione proseguì su Buenos Aires, qui venne fermata e
costretta a negoziare la restituzione di tutte le piazzeforti occupate,
inclusa Montevideo. Nel 1809 iniziò la costruzione della fortezza del Cerro,
posta sulla sponda opposta della baia. Gli spagnoli furono espulsi nel 1814 e,
due anni dopo, i portoghesi occuparono i territori dell'attuale Uruguay. Nel
1821 i territori occupati vennero annessi al Brasile ma, nel 1825, gli uomini
del generale Juan Antonio Lavalleja, i Trentatré Orientali, liberarono
l'Uruguay dal dominio brasiliano e tre anni dopo Montevideo divenne
ufficialmente capitale della Repubblica Orientale dell'Uruguay.

Così nel 1829 le antiche fortificazioni che cingevano la città vennero
demolite e nuovi quartieri residenziali che s'innalzarono in quel periodo
andarono a costituire la _Ciudad Nueva_. Nel 1840 giunse a Montevideo
proveniente dalla Repubblica Riograndense Giuseppe Garibaldi. Dopo un iniziale
impiego come insegnante di storia, il futuro Eroe dei Due Mondi venne nominato
dalle autorità cittadine comandante, con il grado di colonnello, della marina
militare. Tra il febbraio 1843 ed l'ottobre 1851 Montevideo, tenuta dai
_Colorados_ , venne assediata dalle forze fedeli a Manuel Oribe, appoggiate
dall'argentino Juan Manuel de Rosas nel corso della guerra civile uruguaiana.
Tuttavia, grazie all'appoggio di alcuni contingenti di volontari, come quello
basco o quello italiano, dopo nove anni di scontri gli assediati sconfissero
Oribe. Terminate le ostilità, Montevideo riprese a svilupparsi e, nel 1853,
venne inaugurato il sistema d'illuminazione pubblica a gas e aperto un
servizio di diligenze per alcuni centri limitrofi. Il teatro Solis venne
inaugurato nel 1856 mentre, dieci anni dopo, fu completato la linea
telegrafica per Buenos Aires. Nel 1867 furono completati il Palazzo delle
Poste e il Monumento alla Pace. L'anno seguente aprì i battenti una compagnia
di Omnibus a cavallo che, con una serie di linee, garantì il trasporto
pubblico per i sobborghi di Union, Capurro e Villa del Cerro. Nel 1869 venne
aperta la linea ferroviaria per Las Piedras, fu la prima in Uruguay. Negli
anni seguenti si completarono altre importanti opere pubbliche, come il
sistema idrico pubblico, il Boulevard Artigas e la fondazione dei sobborghi di
Nuevo Paris, Colon e La Commercial. Dall'inizio del XIX secolo fino all'inizio
del XX la città, che rappresentava un buon punto dal quale controllare i
commerci di Argentina e Brasile, subì pesantemente l'influenza britannica. Tra
il 1860 e il 1911, i britannici costruirono una ferrovia per collegare la
città alle campagne circostanti.

Nei primi anni del Novecento arrivarono a Montevideo migliaia di immigrati,
soprattutto italiani e spagnoli, che, nel giro di pochi anni andarono ad
aumentare del 30% la popolazione urbana. Durante la seconda guerra mondiale,
si ebbe un famoso incidente che coinvolse l'incrociatore pesante tedesco
_Admiral Graf Spee_. Infatti, dopo avere affrontato la marina britannica nella
Battaglia del Río de la Plata il 13 dicembre del 1939, la _Admiral Graf Spee_
si ritirò nel porto di Montevideo. Per evitare di coinvolgere l'equipaggio in
una battaglia persa in partenza, il capitano Hans Langsdorff decise di far
affondare la nave il 17 dicembre.

A partire dagli anni '50, con l'economia nazionale in stagnazione, Montevideo
iniziò ad accusare un lento ed inarrestabile declino. Cominciarono infatti in
quegli anni ad affluire dall'interno famiglie povere in cerca di lavoro e
migliori condizioni di vita. La politica cittadina non fu in grado di gestire
il fenomeno e così questi nuovi migranti finirono presto ai margini della
società. Nacquero allora ai margini del tessuto urbano insediamenti abitativi
spontanei privi di ogni sorta di servizio. A peggiorare ulteriormente il
quadro generale della situazione contribuirono, a partire dal 1968 il sorgere
di tensioni socio-economiche che sfociarono in episodi di violenza di matrice
terroristica, come il caso dei Tupamaros. L'instaurazione della dittatura
civico-militare nel 1973, non portò alcun vantaggio alla ripresa della città
che al contrario precipitò in un clima di violenza e repressione che spinse
migliaia di suoi abitanti a lasciare il paese.

Agli albori del XXI° secolo il sistema economico cittadino venne duramente
colpito dalla crisi bancaria del 2002. Nonostante le difficoltà, nel giro di
pochi anni la tendenza negativa dell'economia venne annullata e da allora è in
costante ed ininterrotta crescita. Simbolo di questa felice ripresa sono gli
indicatori sulla qualità della vita, Montevideo è la città dell'America Latina
che vanta quella più alta[11].

Il profilo artistico ed architettonico di Montevideo è caratterizzato dalla
coesistenza di vari edifici e monumenti realizzati tra il XIX ed il XXI secolo
secondo i canoni stilistici caratterizzarono tali decenni. I principali
monumenti cittadini, come il Palazzo legislativo di Montevideo, il Palacio
Salvo, la Cattedrale metropolitana di Montevideo ed il Palazzo Estévez furono
infatti costruiti secondo i vari stili architettonici importati agli
architetti europei tra la fine dell'800 e i primi tre decenni del secolo
successivo. Sono presenti anche alcuni brillanti esempi di architettura
postmodernista, come la torre Antel ed il World Trade Center Montevideo, che
hanno contribuito a rinnovare ed ammodernare lo skyline della città agli inizi
del nuovo millennio.

All'interno della città vecchia di Montevideo ( _Ciudad Vieja_ ) sono
concentrati la maggioranza dei monumenti e degli edifici storici cittadini.
Tra essi spiccano la neoclassica Cattedrale metropolitana di Montevideo, il
Cabildo coloniale, il Palacio Taranco e la Casa di Garibaldi. Il confine est
della Ciudad Vieja è segnato dalla plaza Independencia, la più importante tra
le piazze della capitale uruguaiana. Al centro di essa di staglia il mausoleo
di Artigas, mentre tra gli edifici ed i monumenti che vi si affacciano
spiccano il teatro Solís, il Palazzo Estévez, la porta della Cittadella e la
torre Ejecutiva.

A Montevideo ha sede la Biblioteca Nazionale dell'Uruguay, la più antica e
grande di tutto il paese sudamericano, fondata da Dámaso Antonio Larrañaga per
volontà di Artigas nel 1816.

L'Università della Repubblica, fondata nel 1849, è la più grande e importante
di tutto l'Uruguay. È suddivisa in quattordici facoltà e contava nel 2007
oltre 109.000 studenti.

Nell'ambito dell'istruzione privata spicca l'Università di Montevideo,
istituzione privata cattolica, inaugurata nel 1986 e con status di istituto
universitario dal 1997.

Montevideo propone una vasta offerta museale che spazia dalle tematiche
storiche, a quelle artistiche, folcloristiche e scientifiche. La maggioranza
dei musei è concentrata nella città vecchia, come il Museo del Carnevale, il
Museo Storico Nazionale (all'interno del quale è inclusa la casa di
Garibaldi), il Museo di Arti Decorative situato nel Palazzo Taranco, il Museo
Gurvich, il Museo Figari, il Museo Andes 1972 dedicato al disastro aereo delle
Ande, il Museo delle Immigrazioni ed il Museo Torres García. Nella zona del
Centro si trova il Museo della Casa del Governo, il Museo d'Arte
Contemporanea, il Museo Militare, il Museo dell'Azulejo ed il Museo di Storia
dell'Arte.

Nel _barrio_ di Paso de las Duranas sorge il Museo della Memoria, dedicato
alle vittime della dittatura militare uruguaiana. All'interno dello stadio
Centenario, nel quartiere di Parque Battle, si trova il Museo del Calcio che
custodisce all'interno i cimeli ed i trofei della nazionale di calcio
uruguaiana.

A Montevideo hanno sede i principali quotidiani e settimanali uruguaiani come
_El País_ , _El Día_ , _La República_ , _La Diaria_ e _Brecha_. Sono presenti
anche una quarantina di radio e diverse emettenti televisive nazionali.

Montevideo, in quanto capitale del paese, ospita numerosi eventi artistici e
culturali. Il principale è il carnevale, introdotto in città dalla comunità
africana nella prima metà del XIX° secolo[12]. Caratteristica del carnevale di
Montevideo sono le sfilate in costume dette _llamadas_ ballate sulle note del
candombe, la musica afro-uruguaiana[13].

Montevideo è da sempre il polo attrattivo ed il principale centro della
letteratura uruguaiana. E sebbene alcuni importanti scrittori dell'Uruguay,
come Horacio Quiroga o Mario Benedetti, non fossero nativi della città,
Montevideo vantava già dal XIX° secolo il monopolio culturale nel paese. Nel
maggio 1816, grazie alla donazione di Padre José Manuel Pérez Castellano fu
aperta la prima biblioteca pubblica del paese, arricchita l'anno seguente
grazie agli apporti di Padre Dámaso Antonio Larrañaga e di José Raimundo
Guerra. Nel 1938 l'istituzione cambiò nome in Biblioteca Nazionale
dell'Uruguay. L'attuale sede fu ufficialmente inaugurata nel 1964.

Nella prima metà del XX° secolo la comunità letteraria cittadina annoverava
tra le sue fila personaggi come José Enrique Rodó, Carlos Vaz Ferreira, Julio
Herrera y Reissig, Delmira Agustini e Felisberto Hernández. Nella seconda metà
del '900 invece il mondo letterario di Montevideo fu rappresentato dai
seguenti scrittori: Juan Carlos Onetti, Antonio Larreta, Eduardo Galeano,
Marosa di Giorgio e Cristina Peri Rossi.

A Montevideo, così come le altre grandi città della regione del Plata, i
generi musicali più radicati e apprezzati sono il tango, la milonga, il
candombe, il vals criollo e la murga. Alcune celebri musiche di tango, come ad
esempio _La cumparsita_ o _El tango supremo_ , sono state qui composte da
artisti locali come Gerardo Matos Rodríguez, Rosita Melo, e Pintín
Castellanos.

La città è sede dell'omonima arcidiocesi. Nel 1830 Montevideo divenne sede di
un vicariato apostolico elevato al rango di diocesi il 13 luglio 1878. Il 14
aprile 1897 Papa Leone XII proclamò la diocesi montevideana arcidiocesi
metropolitana. L'arcidiocesi di Montevideo è sede delle diocesi suffraganee di
Canelones, Florida, Maldonado–Punta del Este, Melo, Mercedes, Minas, Salto,
San José de Mayo, Tacuarembó. In quanto unica arcidiocesi del paese,
l'arcivescovo di Montevideo è anche primate della chiesa cattolica in Uruguay.

Altri culti che sono praticati nella capitale uruguaiana sono l'ebraismo, il
protestantesimo e l'umbanda. Una parte della popolazione si proclama atea o
agnostica.

Il territorio della città è diviso in otto _municipios_ , governati ciascuno
da un sindaco democraticamente eletto. Inoltre Montevideo è ulteriormente
suddivisa in sessantadue quartieri ( _barrios_ ). Alcuni di essi in origine
sorsero come insediamenti separati dalla città, come Villa del Cerro, Unión,
Sayago, Ituzaingó e Pocitos, ma con l'espansione della capitale durante il XX°
secolo vennero progressivamente assorbiti all'interno del tessuto urbano.

Montevideo nacque come un insediamento di modeste dimensioni. Nel 1860
Montevideo aveva una popolazione di 37.787 persone. Nel 1884 era arrivata a
104.472, fra cui molti immigrati. In questo periodo il commercio divenne la
principale fonte di reddito per la città, al punto da rivaleggiare con Buenos
Aires. Verso gli inizi del XX secolo, molti Europei emigrarono verso la città,
e nel 1908, il 30% della popolazione non era nato in Uruguay.

Verso la metà del XX secolo, la dittatura militare e la crisi economica
portarono la città ad un declino i cui effetti sono evidenti ancora oggi.
Molti contadini ridotti in miseria affollarono la città, in modo particolare
nella zona della _Ciudad Vieja_.

Recentemente, la ripresa economica e legami commerciali più solidi con le
altre città del paese ha permesso un rinnovato sviluppo agricolo e speranze in
una maggiore prosperità economica per il futuro.

Nel 2004, la città aveva una popolazione di 1.350.000 persone, su un totale di
3.430.000 persone nell'intero Uruguay [1]. L'area metropolitana ha 1.800.000
persone.

L'area urbana di Montevideo è servita da tre linee suburbane, gestite dalla
impresa statale Administración de Ferrocarriles del Estado, che la uniscono
con i limitrofi dipartimenti di San José, Florida e Canelones. La vecchia
stazione Centrale Generale Artigas, un tempo capolinea di tutta la rete
ferroviaria uruguaiana, è stata chiusa al traffico nel 2003.

La conformazione della costa ha permesso, fin dai giorni della sua fondazione,
di fare di Montevideo un importante porto. Esso è infatti il primo
dell'Uruguay, vi passa infatti il 90% del commercio estero, ed è il
competitore principale dell'altro grande porto che sorge sul Rio de la Plata,
ovvero quello di Buenos Aires. Le banchine del porto, poste a nord della città
vecchia, sono protette da due grandi dighe foranee. Tra il 1870 ed il 1930 il
porto ha subito notevoli mutazioni ed interventi, causa aumento del traffico
navale e tempeste, come quella del 1923. Nell'area attorno al porto sono sorte
numerose imprese e fabbriche, legate per lo più alle attività portuali o di
importazioni ed esportazioni. La presenza di queste industrie ha però
determinato anche una bassa percentuale di residenti nell'area circostante.

Dal porto di Montevideo è attivo un servizio di traghetti verso Buenos Aires.
Nel quartiere residenziale di Buceo è presente un porticciolo turistico.

L'Aeroporto Internazionale Cesáreo L. Berisso è situato a 5 km ad est della
città, presso il sobborgo di Carrasco. È il principale dell'Uruguay in termini
di passeggeri e merci e vanta un moderno terminal inaugurato nel 2009.

Montevideo ha alle spalle un'importante tradizione sportiva. In città hanno
sede alcune delle società sportive più titolate dell'Uruguay e dell'intero
Sudamerica.

Le principali società calcistiche uruguaiane hanno sede a Montevideo e molte
di esse prendono parte alla massima serie di calcio. I club _montevideanos_
più famosi sono il Peñarol (vincitore di 50 titoli nazionali, 5 coppe
_Libertadores_ e 3 coppe Intercontinentali) ed il Nacional (vincitore di 46
titoli nazionali, 3 coppe Libertadores e 3 coppe Intercontinentali). Altre
squadre sono il Liverpool, il Central Español (vincitore di un titolo
nazionale), il Montevideo Wanderers (vincitore di tre titoli nazionali), il
Fénix, il Cerrito, il River Plate (vincitore di quattro titoli nazionali), il
Danubio (vincitore di quattro titoli nazionali), il Cerro, il Defensor
Sporting (vincitore di quattro titoli nazionali), il Rampla Juniors (vincitore
di un titolo nazionale), il Bella Vista (vincitore di un titolo nazionale), il
Progreso (vincitore di un titolo nazionale) e il Racing. A Montevideo ha sede
una delle polisportive più famose del paese: l'Urunday Universitario.

Il principale impianto sportivo è lo Stadio del Centenario, dove fu disputata,
nel 1930, la prima finale di Coppa del Mondo di calcio, finale vinta
dall'Uruguay per 4 a 2 contro l'Argentina. Lo stadio ha attualmente una
capienza di 70.000 spettatori ed è stato insignito dalla FIFA del titolo di
"stadio storico".

Altri progetti

