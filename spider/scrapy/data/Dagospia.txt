_**Dagospia**_ è una pubblicazione web di rassegna stampa[1] e retroscena su
politica, economia, società e costume curata da Roberto D'Agostino, attiva dal
22 maggio 2000.

Dagospia si definisce "Risorsa informativa online a contenuto generalista che
si occupa di retroscena. È espressione di Roberto D'Agostino".[2] Sebbene da
alcuni sia considerato un sito di _gossip_ , nelle parole di D'Agostino:

«Dagospia è un bollettino d'informazione, punto e basta.[3]»

Lo stile di comunicazione è volutamente chiassoso e scandalistico[4].
L'impostazione grafica della testata ricorda molto quella del _news
aggregator_ americano _Drudge Report_ , col quale condivide anche la vocazione
all'informazione indipendente fatta di _scoop_ e indiscrezioni.

Questi due elementi hanno contribuito a renderlo un sito molto popolare,
specialmente nell'ambito dell'informazione italiana: il sito è passato dalle
12.000 visite quotidiane nel 2000 a una media di 600.000 pagine consultate in
un giorno nel 2010[5]. A partire da febbraio 2011 si finanzia con pubblicità e
non è necessario un abbonamento per consultare gli archivi.

Nel sito è presente la rubrica fotografica _Cafonal_ , nella quale il
fotoreporter e "paparazzo" romano Umberto Pizzi (insieme al fratello Mario)
immortala protagonisti e partecipanti agli eventi mondani nella capitale.
Dalle fotografie sono stati tratti i libri _Cafonal. Gli italioni nel mirino
di Dagospia_ e _UltraCafonal. Il peggio di Dagospia_ pubblicati
rispettivamente nel 2008 e nel 2010. Nell'estate 2012 Umberto Pizzi ha
lasciato _Dagospia_ con un addio polemico.[6]

Per alcuni periodi fonte di informazioni e retroscena fu anche il Presidente
emerito della Repubblica Italiana Francesco Cossiga[7].

Nel giugno 2011 fece scalpore la notizia che _Dagospia_ ricevesse 100.000 euro
all'anno per pubblicità all'Eni grazie all'intermediazione del faccendiere
Luigi Bisignani, già condannato in via definitiva per la maxi-tangente Enimont
e di nuovo sotto inchiesta per il caso P4.[8][9]

Il quotidiano _la Repubblica_ , riportando le dichiarazioni di Bisignani ai
pubblici ministeri sulle soffiate a _Dagospia_ , la definì “il giocattolo” di
Bisignani. _Dagospia_ ha querelato _la Repubblica_ per diffamazione.[10][11]

