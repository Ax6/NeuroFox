**Berenice** (in greco antico: Βερενίκη, _Berenìke_ ; Macedonia, 340 a.C.
circa – 279 a.C.), chiamata nella storiografia moderna **Berenice I** , è
stata una regina macedone antica, consorte del faraone Tolomeo I, primo re
dell'Egitto tolemaico.

Berenice era figlia di Magas, personaggio di secondo piano della nobiltà
macedone, e di Antigone, figlia di Cassandro, fratello di Antipatro, stratego
d'Europa e reggente dell'impero di Alessandro Magno.

Poco dopo aver ottenuto la reggenza in sostituzione della spartizione di
Triparadiso (321 a.C.), Antipatro suggellò l'alleanza con gli altri diadochi
combinando dei matrimoni dinastici per le sue figlie: Nicea andò in sposa a
Lisimaco, satrapo di Tracia, Fila, già vedova di Cratero, sposò Demetrio,
figlio del satrapo di Frigia, Panfilia e Licia, mentre Euridice andò in sposa
a Tolomeo I, satrapo d'Egitto e futuro primo re della dinastia tolemaica.

Berenice, probabilmente originaria di Eordea,[1] era vedova di un certo
Filippo, ufficiale dell'esercito macedone, dal quale aveva avuto tre figli:
Magas, futuro re di Cirene, Antigone, futura moglie di Pirro, re dell'Epiro e
Teossena, che sposò Agatocle di Siracusa, tiranno di Siracusa.[2]

Berenice era inoltre la seconda cugina di Euridice e, ormai vedova di Filippo,
la accompagnò nel suo viaggio a Menfi. Dopo il matrimonio fra la cugina e
Tolomeo, Berenice divenne l'amante del satrapo, che, qualche anno dopo, decise
di sposare anche lei (317 a.C.).[1][3] Visto che non vi erano apparentemente
motivi dinastici per avere un'altra consorte, dato che da Euridice aveva già
avuto diversi figli e la nuova moglie era imparentata solo lontanamente con lo
stratego d'Europa, alcuni storici ipotizzano che quello fra Tolomeo e Berenice
fosse stato un autentico matrimonio d'amore.[1]

Da Tolomeo, divenuto re nel 304 a.C., Berenice divenne regina allo stesso modo
di Euridice, ebbe tre o quattro figli: Arsinoe, futura sovrana di Tracia,
Macedonia ed Egitto, Filotera e Tolomeo II, futuro re d'Egitto e marito della
sorella Arsinoe.[4]

Berenice vinse una corsa dei carri alle Olimpiadi del 284 a.C.,[5][6] una
delle gare più prestigiose delle competizioni olimpiche e l'unica nella quale
il vincitore risultava essere l'organizzatore della squadra e non l'atleta
partecipante (alle donne era in ogni caso vietato partecipare). La vittoria in
queste gare costituiva un importante mezzo di propaganda per sovrani e
politici che, attraverso la dedica di statue, iscrizioni e poesie
commissionate allo scopo, utilizzavano la vittoria come mezzo per aumentare il
loro prestigio internazionale.[7]

Berenice sopravvisse al marito, morto nel 283 a.C. e, durante il regno del
figlio Tolomeo II, le fu dedicato un porto sul Mar Rosso, mell'odierna
localita' di Sarafa. Dopo la sua morte, avvenuta tra il 279 e il 268 a.C., le
furono attribuiti onori divini.[8]

Altri progetti

La linea tratteggiata indica il matrimonio

