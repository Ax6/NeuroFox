Il termine **1080p** indica una categoria di risoluzioni video, caratterizzate
da una risoluzione verticale di 1080 linee e dalla scansione progressiva e non
interlacciata[1]. Il 1080p è uno standard di alta definizione, caratterizzato
da rapporto d'aspetto dell'immagine di 16:9 e quindi da una risoluzione
orizzontale di 1920 pixel. La risoluzione di ogni fotogramma è quindi di 1920
× 1080 pixel, 2 073 600 in totale. La cadenza di ripresa del formato può
essere implicita o specificata dopo la lettera _p_ , con le consuete notazioni
_1080p25_ o _1080p/25_ , indicando 25 Hz.

In termini di marketing, il 1080p è chiamato spesso "Full High-Definition",
nonostante non sia lo stesso significato. Strumenti di ripresa per
cinematografia digitale 2K/4K sono comunemente disponibili in commercio, e la
tecnologia _ultra-high definition video_ è in fase di ricerca.

In aggiunta all'indicazione della risoluzione video, il termine **1080p** è
usato anche, insieme a **1080i** , per indicare la modalità supportata da
determinate apparecchiature. Per esempio, apparecchiature per alta definizione
in grado di accettare risoluzioni inferiori e scalarle a 1080p sono indicate
con questo termine, anche se il video così convertito ha una qualità
differente da quella proveniente da una sorgente nativa 1080p. Viceversa,
apparecchiature in grado di visualizzare segnali 1080i e 720p potrebbero non
essere in grado di gestire lo standard superiore, e questo verrà normalmente
convertito in un formato gestibile.

Gli standard ATSC e DVB supportano il video 1080p, ma solo a cadenze di
ripresa di 24, 25 e 30 fotogrammi al secondo ( **1080p24** , **1080p25** ,
**1080p30** ) e le corrispondenti versioni 1000/1001 (cioè 29,97 al posto di
30). Cadenze superiori, come **1080p50** e **1080p60** , richiedono molta più
larghezza di banda o un codec con capacità superiori, tipo H.264/MPEG-4 AVC. È
previsto che i formati 1080p50 e 1080p60 siano il futuro standard di
produzione per le trasmissioni televisive.[2]

Negli Stati Uniti, gli standard ATSC sono in fase di presunta revisione per
permettere l'uso di nuovi codec, in maniera simile a quanto il consorzio _DVB
Project_ ha già fatto con il DVB-S2.[3] Non ci si aspetta, tuttavia, una larga
diffusione delle trasmissioni in 1080p60, dal momento che la maggior parte
della base di televisori installati è in grado di decodificare solo il codec
MPEG-2, mentre le limitazioni di banda non consentono di trasmettere due fasci
sullo stesso canale, uno 1080i MPEG-2 e uno 1080p MPEG-4.

L'industria cinematografica ha adottato il 1080p24 come formato di produzione
sia nella versione 24p sia in quella 24PsF. Potrebbe trattarsi del primo
standard video universale comune in tutti i continenti dopo la pellicola,
unico mezzo finora adottato come standard in più continenti[4] Inserire un
video progressivo in un flusso interlacciato permette il mantenimento del
formato progressivo minimizzando nel contempo la larghezza di banda necessaria
allo scopo utilizzando apparecchiature interlacciate.[5]

Negli ambienti di produzione, il 1080p richiede il doppio di larghezza di
banda rispetto al 1080i o al 720p, con la conseguente necessaria adozione di
apparecchiature in grado di supportare il formato.[2][6] Per essere
trasportato, un flusso 1080p richiede un'interfaccia seriale digitale secondo
le specifiche Dual Link o 3G.

È piuttosto comune, ma errata, la credenza che non sia possibile realizzare
trasmissioni in alta definizione in 1080p. In realtà, gli standard ATSC
Americani prevedono trasmissioni 1080p24 e 1080p30. Nella pratica, le
emittenti usano un formato a 60 Hz nell'header MPEG-2, cioè 720p60 e 1080i35,
ma questo indica solo l'uscita generata della decodifica MPEG-2, e non il
reale modo di codifica.

Lo standard MPEG-2 prevede di poter codificare materiale girato a 24 fps (come
la pellicola) come 1080p24, indipendentemente dal formato di uscita. I
fotogrammi progressivi sono contrassegnati con metadati (campi dell'header
PICTURE) che indicano al decoder di effettuare un pulldown 3:2 per
interlacciarli. Anche se da un punto di vista formale l'uscita del
codificatore MPEG-2 è un flusso 1080i30, il contenuto reale è 1080p24 ed è
possibile vederlo come tale. Vale a dire che 24 fotogrammi codificati
progressivamente sono inseriti in un flusso dati che il decoder trasforma in
60 semiquadri interlacciati al secondo. La rete NBC usa questo metodo con
alcune stazioni.

Anche per materiale non codificato con questo sistema, è comunque possibile
estrarre i 24 fotogrammi originali da una trasmissione 1080i30, dal momento
che il pulldown 3:2 effettuato dall'emittente non comporta perdita di
informazioni (a differenza di quello effettuato dal lato ricevente).

Alcuni esempi di contenuti disponibili in formato 1080p su internet includono
gli Apple QuickTime Trailers in formato QuickTime HD 720p/1080p e il WMV HD
Content Showcase che contiene clip sia nel formato 720p sia in 1080p. Un altro
esempio di contenuto 1080p è il podcast MacBreak creato da Leo Laporte e Alex
Lindsay. Questo podcast è distribuito tramite il protocollo BitTorrent per via
delle grandi dimensioni dei file dovuti all'alto bitrate. BitTorrent contiene
anche molti film in 1080p copiati da supporti Blu-ray o da nastri di classe
broadcast. I film in alta definizione su internet sono spesso in formato
MKV/MP4, in standard 1080p24/25/30 e molti computer non riescono a riprodurli
fluidamente.

Il settore delle apparecchiature di classe domestica con supporto a segnali
1080p è in rapida crescita, con una diffusione crescente riscontrabile dal
2005 in poi. La maggior parte dei produttori offre televisori al plasma e LCD
con diverse tecnologie di schermo. I televisori più recenti hanno il supporto
per il pulldown 3:2 inverso, in grado di produrre un segnale 1080p partendo da
trasmissioni 1080i60.

Alcuni monitor LCD in 16:9 hanno una risoluzione sufficiente per visualizzare
nativamente il 1080p, per esempio quelli widescreen WUXGA che supportano una
risoluzione di 1920 × 1200 pixel, superiore a quella richiesta, e disponibile
su alcuni portatili con schermo da 15 o 17 pollici.

Molti LCD da 23, 24 o 27 pollici hanno una risoluzione nativa di 1920 × 1200.
Se il display ha una risoluzione nativa inferiore, il contenuto 1080p sarà
visibile ma scalato per la risoluzione effettiva.

I monitor per computer a tubo catodico sono da tempo disponibili con
risoluzioni superiore a quanto richiesto per il 1080p. La maggior parte dei
CRT, però, ha un rapporto d'aspetto di 4:3, di conseguenza il contenuto sarà
visibile anamorfico oppure con l'aggiunta di bande nere sopra e sotto.

Alcuni monitor che indicano una risoluzione massima di 1024×768 a 85 Hz sono
in grado di accettare un segnale in ingresso di 1920x1080 a 60 Hz, dal momento
che la circuiteria dei CRT permette di elaborare segnali con risoluzione
superiore ma frequenza inferiore.

Sono disponibili contenuti in 1080p sia su dischi Blu-ray sia HD DVD. I
lettori Blu-ray più recenti sono in grado di eseguire il **pulldown inverso**
per ricavare segnali 24p partendo da contenuti interlacciati.

In ambito professionale, il 1080p è registrabile utilizzando formati come
HDCAM SR e D6.

Console come la Microsoft Xbox 360 e Xbox One e la Sony PlayStation 3[7] e
PlayStation 4 sono in grado di visualizzare il 1080p tramite segnali video a
componenti e HDMI.

Il Nintendo Wii invece supporta l'EDTV a 480p solo collegando un cavo AV
Component ma non arriva alla modalità High Definition.

Wii U supporta la modalità 1080p con il cavo HDMI o Component, inoltre è
compatibile con il cavo S-Video.

Altri progetti

