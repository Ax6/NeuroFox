_**Pater Noster**_  

La **lingua latina** è una lingua indoeuropea appartenente al gruppo delle
lingue latino-falische.[1] Veniva parlata nel Lazio ( _Lătĭŭm_ in latino)
almeno dagli inizi del I millennio a.C.

Il latino acquistò grande importanza con l'espansione dello Stato romano e in
quanto lingua ufficiale dell'Impero si radicò in gran parte dell'Europa e
dell'Africa settentrionale. Tutte le lingue romanze discendono dal latino
volgare, ma parole di origine latina si trovano spesso anche in molte lingue
moderne di altri ceppi: questo perché anche dopo la disgregazione del
territorio imperiale governato da Roma, per più di un millennio il latino fu,
nel mondo occidentale, la lingua della cultura.

Quando venne meno questa sua funzione, intorno al XVII ed al XVIII secolo,
essa fu assunta dalle lingue vive europee del tempo e, in alcuni ambiti
letterari (memorialistica in particolare) e nella diplomazia, dal francese.
Quest'ultima, essendo una lingua romanza, continuò a promuovere parole di
origine latina negli altri idiomi fino ai primi decenni del Novecento,
allorquando si andò gradualmente imponendo in Europa e nel mondo, come lingua
franca, l'inglese, che pur essendo di ceppo germanico presenta, soprattutto
nel lessico, un gran numero di termini di origine latina, grazie alla
diffusione dei termini dotti trasmessi dai monaci predicatori cristiani e più
tardi alla conquista dell'Inghilterra da parte dei Normanni francesizzati.

Nel frattempo, in seguito alla conoscenza dell'America dopo il 1492 e alla
politica coloniale degli stati europei, alcune lingue romanze (spagnolo,
francese, portoghese e italiano) unitamente ad altri idiomi dell'Europa
occidentale, in cui l'impronta latina era forte, fra cui l'inglese, si erano
poi diffuse in gran parte del mondo.

La lingua latina si è sviluppata grazie anche al contributo di tutte le lingue
dei popoli con cui è entrata in contatto durante l'epoca romana, ed in
particolare con gli idiomi italici, l'idioma etrusco e con quelli parlati nel
Mediterraneo orientale (soprattutto il greco).

Attualmente le lingue con maggiore somiglianza al latino sono il sardo per la
pronuncia, l'italiano per il lessico, il romeno per la struttura grammaticale
(sono presenti declinazioni).

Il latino ecclesiastico è lingua coufficiale nella Santa Sede; la Chiesa
cattolica ha usato il latino come principale lingua liturgica fino al Concilio
Vaticano II.

In Italia è insegnato nei licei classici, nei licei scientifici, nei licei
delle scienze umane e nei licei linguistici, benché il suo studio sia stato
ridimensionato considerevolmente dalla Riforma Gelmini dal 2011.

Il latino è stato usato per designare i nomi nelle classificazioni
scientifiche degli esseri viventi fino al 2018, anno in cui il comitato
scientifico ha liberalizzato la nomenclatura degli esseri viventi. Ad esempio,
molte specie asiatiche hanno un doppio nome, in cinese e in latino (per
citarne uno: 兰花蝴蝶 / Papilio orchis). In Europa orientale i nomi delle medicine
sono dati anche in latino, così come nel campo dell'omeopatia.

Del latino arcaico (fino al III secolo a.C.) rimangono tracce in alcune
citazioni degli autori e soprattutto in iscrizioni, che insieme alla
comparazione con altre lingue affini consentono una ricostruzione di esso
assai parziale.

Solo frammenti restano anche dei testi letterari più antichi, quelli di Livio
Andronico, Nevio e Ennio, tutti risalenti al III secolo a.C., databili quindi
circa cinque secoli dopo la mitologica fondazione di Roma (secondo Varrone
avvenuta nel 753 a.C.). L'unica eccezione sono le commedie di Plauto, che
costituiscono dunque la principale fonte per lo studio della lingua arcaica.

Col II secolo a.C. la letteratura latina si sviluppò, e soprattutto con
l'opera di Marco Porcio Catone il Censore nacque una prosa letteraria latina.
La lingua aveva però ancora una certa rudezza, e non era priva di influssi
dialettali. Pertanto, l'uso del termine "latino arcaico" è esteso fino a
considerare tale la lingua latina precedente al 75 a.C. circa.

Fu nel I secolo a.C., con l'estensione della cittadinanza romana agli Italici
e i cambiamenti sociali che ne derivarono, che a Roma sorse la preoccupazione
per la purezza della lingua. Anche sotto la spinta della speculazione
linguistica greca, si avviò un processo di regolarizzazione della lingua. In
questi tempi fiorirono letterati come Cicerone, che fu oratore e filosofo,
oltre che politico (fu console nel 63 a.C., l'anno della congiura di
Catilina); o come Catullo e i _poetae novi_ , che rivoluzionarono la lingua
poetica. La scrittura non era ignota neppure a 'rudi' condottieri come Cesare,
che fu ammiratissimo per il suo stile terso, e di cui restano due opere ancora
studiate e apprezzate: _La guerra gallica_ ( _Commentarii de bello Gallico_ )
e _La guerra civile_ ( _Commentarii de bello civili_ ).

I tempi erano ormai maturi perché la letteratura latina sfidasse quella greca,
che allora veniva considerata insuperabile. Nella generazione successiva,
sotto il principato di Augusto, fiorirono i maggiori poeti di Roma; Orazio,
che primeggiò nella satira e nella lirica, emulava i lirici come Pindaro e
Alceo, Virgilio, che si distinse nel genere bucolico, nella poesia didascalica
e nell'epica, rivaleggiava con Teocrito, Esiodo e addirittura Omero; e poi
ancora Ovidio, maestro del metro elegiaco, e Tito Livio nella storiografia.

Il periodo classico della lingua latina è ben conosciuto: il latino, a
differenza degli idiomi continuatori, è una lingua di tipo tendenzialmente, ma
non strettamente, SOV (soggetto-oggetto-verbo), con cinque declinazioni e
quattro coniugazioni verbali. La declinazione dei nomi ha sei casi, tre
diretti ( _nominativo_ , _accusativo_ , _vocativo_ ) e tre obliqui (
_genitivo_ , _dativo_ , _ablativo_ ). Rispetto all'indoeuropeo ha perso il
_locativo_ (assorbito dall'ablativo[2], ma ne resta tuttavia qualche sparuto
relitto cristallizzato. Da notare che, nonostante l'opinione diffusa a livello
scolastico, il genitivo non ha nulla a che vedere con il locativo[3]) e lo
_strumentale_ (anch'esso assorbito dall'ablativo). Anche il modo verbale
_ottativo_ si perse (fu assorbito dal congiuntivo) e così pure la diatesi
media (sopravvissuta parzialmente in quei verbi detti _deponenti_ ) e il
_duale_ (di cui restano solo minime tracce). Inoltre nel latino il concetto
d'aspetto non aveva grande importanza: sia l'aoristo che il perfetto
indoeuropei si fusero in un unico tempo, chiamato dai grammatici latini
_perfectum_ (letteralmente "compiuto", "concluso"). Invece venne conservato
l'originario sistema di tre generi: _maschile_ , _femminile_ e _neutro_.

Il latino divenne importante come lingua ufficiale dell'Impero romano, usato
come lingua franca in particolare nella sua parte occidentale. In quella
orientale, tale idioma realizzò notevoli mutamenti fra il I e il IV secolo
nella penisola balcanica (in Dacia, ricostituitasi come provincia nella
seconda metà del III secolo a sud del Danubio, in Mesia, e persino in
Macedonia settentrionale, dove nasceranno nel V secolo due imperatori
bizantini di madrelingua latina) e in alcune zone d'Asia (fra cui Berytus,
sede di una delle più prestigiose scuole di diritto del mondo romano, Eliopoli
e le sei colonie italiche di Pisidia)[4]. Tuttavia non riuscì a scalzare la
κοινὴ διάλεκτος _koinè diàlektos_ come lingua di cultura e d'uso nel
Mediterraneo orientale, neppure a Costantinopoli, città nella quale il latino,
piuttosto diffuso soprattutto fra le classi più elevate fino al 450 circa,
andò sempre più retrocedendo davanti al greco che divenne, nel terzo decennio
del VII secolo, la lingua ufficiale dell'Impero romano d'Oriente, o Impero
bizantino, che perdurerà fino al 1453.

Anche in epoca imperiale si ebbero scrittori importanti: tra tutti si possono
ricordare Seneca, Lucano, Petronio, Quintiliano, Stazio, Giovenale, Svetonio,
Tacito. Al di là delle differenze stilistiche, questi autori, vissuti tra il I
e il II secolo, mantennero per lo più invariata la lingua letteraria classica.

Diverse furono le cose in epoca più tarda: nel pieno II secolo da un lato
nacque una moda culturale letteraria che, scavalcando gli ormai classici
augustei, guardava alla latinità arcaica; e dall'altro, con autori come
Apuleio, cominciò ad acquistare sempre più importanza il latino volgare, la
lingua parlata che diventerà la base delle odierne lingue derivate dal latino,
appunto lingue neolatine. Nel tardo impero, accanto ad autori più legati alla
tradizione classica, come Ausonio e Claudiano, emersero le grandi figure dei
Padri della Chiesa come Tertulliano, Ambrogio, Girolamo e, soprattutto,
Agostino d'Ippona. Nel IV secolo visse anche uno dei massimi storici latini
(ma di origine greco-siriana): Ammiano Marcellino.

Con la caduta dell'impero romano, il latino venne ancora usato per secoli come
unica lingua scritta nel mondo che era stato romano. Nelle cancellerie dei re,
nella curia romana, nella liturgia della Chiesa cattolica, nella produzione
dei libri l'unica lingua era il latino; ma era un latino sempre più
influenzato dal linguaggio parlato. Infatti in un periodo difficilissimo da
stabilire tra il tardo impero e l'alto Medioevo il latino volgare aveva
incominciato a differenziarsi dando origine prima al protoromanzo e poi alle
prime fasi delle attuali lingue romanze (fra cui anche l'italiano).

Una reazione si ebbe intorno all'800 con il Rinascimento carolingio, quando
Carlo Magno riunì intorno a sé i maggiori dotti dell'epoca, come il longobardo
Paolo Diacono e l'anglo Alcuino di York, cui diede il compito di riorganizzare
la cultura e l'insegnamento nel territorio del suo impero. La cosciente
operazione di recupero, restituendo la correttezza al latino, ne sancì però
definitivamente la natura di lingua artificiale, e la separazione dalla lingua
parlata. Non è un caso che immediatamente dopo, per la prima volta, fu scritta
consapevolmente una lingua romanza, ormai individuata come entità diversa dal
latino: il francese del giuramento di Strasburgo, dell'842.

Dopo il Mille nacquero le università medievali (la prima fu quella di
Bologna), e l'insegnamento, per persone che giungevano da tutta l'Europa (i
_clerici vagantes_ ), era rigorosamente in latino: un latino che, come è
normale per una lingua, si era evoluto rispetto ai tempi di Cicerone o di
Orazio. I dotti delle università elaborarono un latino particolare, detto
scolastico, adatto a esprimere i concetti astratti e ricchi di sfumature
elaborati dalla filosofia dell'epoca, chiamata appunto scolastica.

Il latino non era dunque più la lingua di comunicazione che era stata nel
mondo romano; nondimeno era una lingua vitale, tutt'altro che statica. Col
tempo però anche questo fu visto come una depravazione della gloriosa lingua
della Roma classica. Nel XIV secolo in Italia sorse un movimento culturale
che, parallelamente alla riscoperta e rivalutazione del mondo classico e
pagano, favorì un rinnovato interesse per il latino antico: esso prende il
nome di Umanesimo. Cominciato già col Petrarca, ebbe i suoi maggiori esponenti
in Poggio Bracciolini, Lorenzo Valla, Marsilio Ficino e Coluccio Salutati. La
lingua classica divenne oggetto di studi approfonditissimi che segnarono di
fatto la nascita della disciplina chiamata filologia classica.

In età moderna, il latino fu ancora usato come lingua della filosofia e della
scienza, sia in Italia che all'estero (Thomas More, Erasmo da Rotterdam,
Thomas Hobbes, Christophe de Longueil ecc.) e in latino scrissero anche i
primi scienziati moderni come Copernico e Newton (Galilei usò sia il latino
sia l'italiano, a seconda del pubblico a cui era destinata l'opera) fino
almeno al XVIII secolo, quando anche in questo ruolo il latino fu sostituito
dalle varie lingue nazionali (francese, inglese, tedesco ecc.).

A causa di ciò la maggior parte dei documenti (libri, manoscritti, epigrafi,
ecc.) prodotti in lingua latina non risalgono al periodo classico (i cui testi
ammontano a circa 600 unità), bensì a periodi successivi, ovvero il Medioevo e
l'età moderna. Studi recenti hanno infatti rivelato l'esistenza di un
patrimonio letterario che conta oltre 18000 testi accertati, la maggior parte
dei quali resta tuttora inedita. Il latino fu una lingua ampiamente utilizzata
dal movimento della Repubblica delle Lettere.

Il latino è a tutt'oggi materia di studio in Italia in alcuni licei (classico,
linguistico, scientifico, ad eccezione delle scienze applicate, e scienze
umane, ad eccezione dell'economico-sociale) ma anche in alcune scuole
superiori svizzere, spagnole, francesi, inglesi, lussemburghesi, tedesche,
statunitensi, greche, russe, belghe, olandesi, croate e romene. Il primo
canale radiofonico della televisione di stato finlandese Yleisradio (Yle),
nell'ambito delle sue emissioni internazionali, trasmette regolarmente _Nuntii
Latini_ , un notiziario in latino ascoltabile in tutto il mondo e reso
disponibile su Internet[5]. Un altro esempio è Radio FREI da Erfurt (Germania)
che trasmette in latino una volta alla settimana per un quarto d'ora. La
trasmissione si chiama _Erfordia Latina_.[6]

Si tengono esami e certificazioni incentrati sulla conoscenza del latino in
varie nazioni quali l'esame nazionale di latino e il National Latin
Examination e competizioni quali il Certamen Ciceronianum Arpinas che si
svolge annualmente ad Arpino, città natale di Marco Tullio Cicerone e il
Certamen Viterbiense della Tuscia, che si svolge ogni anno a Viterbo,
competizione sia di latino che di greco classico.

Il latino è ancora lingua ufficiale della Santa Sede, benché lo Stato della
Città del Vaticano utilizzi come lingua corrente l'italiano, riservando l'uso
del latino ai documenti ufficiali. Lo stesso sito ufficiale della Città del
Vaticano è disponibile in latino, come pure i bancomat presenti sul
territorio. L'unico sportello bancomat dello IOR, presente nella Città del
Vaticano, ad esempio, ha un menù con la possibilità di scelta tra italiano,
inglese, francese, spagnolo, tedesco e latino oltre alla schermata di
benvenuto, sempre in latino, che recita _Inserito scidulam quaeso ut faciundam
cognoscas rationem_. Papa Francesco ha un profilo Twitter in latino con oltre
450 000 seguaci[7].

I motti ufficiali dell'Unione europea e degli Stati Uniti d'America sono in
latino: rispettivamente _In varietate concordia_ e _E pluribus unum_. La
Svizzera, per evitare preferenze fra le sue quattro lingue nazionali, è
chiamata ufficialmente Confoederatio Helvetica (da _Helvetia_ ), sebbene il
latino non sia utilizzato a scopi amministrativi.

Papa Giovanni XXIII il 22 febbraio 1962 ha solennemente promulgato la
Costituzione Apostolica "Veterum Sapientia", preconizzando un "Pontificium
Institutum Altioris Latinitatis", effettivamente fondato da papa Paolo VI il
22 febbraio 1964[8] affidandone la direzione alla Società Salesiana di San
Giovanni Bosco, con sede in Piazza Ateneo Salesiano in Roma, sotto la guida
del primo rettore Alfons Stickler, il cui scopo specifico è la formazione di
docenti in grado di insegnare, con metodologia viva, il latino negli istituti
accademici della Chiesa cattolica.

Articoli e volumi sulla didattica del latino sono stati pubblicati da Italo
Lana, Alfonso Traina, Germano Proverbio.

I grafi dell'alfabeto latino sono derivati da un alfabeto greco occidentale
(quello di Cuma), che a sua volta derivava da quello fenicio; da alcune
caratteristiche dell'alfabeto latino sembrerebbe trasparire peraltro
un'intermediazione da parte dell'alfabeto etrusco (ad esempio, l'originaria
mancanza in latino di una distinzione grafica tra occlusiva velare sorda e
sonora, entrambe notate con lo stesso segno 'C'; tale distinzione, presente
nell'alfabeto greco, è invece assente in quello etrusco)[9]. Originariamente
le lettere avevano un'unica forma, corrispondente alla nostra maiuscola, cui
si affiancavano delle varianti corsive per la scrittura quotidiana; le
minuscole furono introdotte solo durante il Medioevo. Questo alfabeto è stato
adottato ed utilizzato nel corso dei secoli, con varie modificazioni, dalle
lingue romanze e dal celtico, germanico, baltico, finnico, e molte lingue
slave (polacco, slovacco, sloveno, croato e ceco), così come per altre lingue
non europee come l'indonesiano, il vietnamita, e la famiglia linguistica
niger-kordofaniana.

Queste erano le lettere:

La lettera G, come detto, inizialmente non esisteva in latino, al suo posto
veniva utilizzato il grafema C: Una piccola conseguenza di questa assenza era
rimasta anche nel periodo classico nelle abbreviazioni «C.» per _Gaius_ e
«Cn.» per _Gnaeus_ : lo stesso nome _Gaius_ presenta la forma alternativa
_Caius_ ( _Caio_ ). A sua volta il grafema Z sostituiva la lettera C, dato che
il latino non possedeva in origine una fricativa alveolare sonora.[ _senza
fonte_ ] La G latina venne creata a metà del III secolo a.C. da Spurio
Carvilio[ _senza fonte_ ], modificando il segno C. Le ultime due lettere
vennero aggiunte alla fine dell'età repubblicana per trascrivere i grecismi
che contenevano i fonemi /y/ e /z/, inesistenti nel latino classico.

Il latino classico non conosceva il suono /v/: dove oggi noi pronunciamo
questo suono, allora si pronunciava l'approssimante labiovelare sonora [w]. Il
suono della fricativa labiodentale sonora [v] si sviluppò solo nel latino
tardo. A causa di questo, i Latini segnavano sia la vocale che la
semiconsonante col solo simbolo V, come accade anche in italiano con U/u;
l'introduzione dei caratteri U e v risale al Rinascimento, ed è opera
dell'umanista Pierre de la Ramée, come anche l'introduzione della lettera J, j
con valore di I semiconsonante [j]. I caratteri U, v, J e j sono perciò noti
come lettere ramiste.

In Italia prevale una pronuncia del latino consolidata dalla Chiesa cattolica
e che si rifà ad una pronuncia più tarda di quella classica. All'estero invece
prevale la cosiddetta _pronuntiatio restituta_ , ovvero una pronuncia che si
ritiene essere molto simile a quella del latino classico, della quale queste
sono le principali caratteristiche:

Vale la pena osservare che la Chiesa cattolica ha acquisito il latino parlato
dal popolo, e non ha inventato una nuova pronuncia: non a caso infatti la
pronuncia ecclesiastica coincide quasi del tutto con quella dell'italiano
moderno, poiché le modifiche nella fonetica latina, sebbene non riflesse nella
scrittura, si sono conservate nella lingua oralmente fino ai primi scritti in
italiano. Inoltre, come succede anche oggi per tutte le lingue parlate in
vastissimi territori, la pronuncia di certi suoni può essere diversa da
località a località. Non si può quindi escludere a priori che la pronuncia
ecclesiastica e la _pronuntiatio restituta_ coesistessero nello stesso periodo
in regioni diverse o anche negli stessi luoghi, però in ceti diversi della
popolazione e molto più probabilmente in epoche diverse.

In latino classico non ci sono veri e propri dittonghi formati da una vocale
asillabica ("semivocale") e una vocale sillabica (con la possibilità di iato),
come in italiano e spagnolo (tranne i casi qu+vocale /kw/; spesso, ma non
sempre, gu+vocale /gw/; nella radice IE swad, per es.: suādēre /s **wa:**
'de:re/ e suāuis (suāvis) /'s **wa:** wis/).

Essi sono tutti del tipo "vocale lunga modulata", come in inglese e greco
attico. Tuttavia in alcune posizioni si possono avere nei registri più bassi
dittonghi di tipo semivocalico anche in latino: è il caso delle cosiddette
"vocali in iato" che nelle lingue romanze hanno dato origini a consonanti
palatali (inesistenti in latino classico): per esempio _-eum_ in _oleum_ e
_ium_ in _basium_.

Non è probabilmente il caso di _abietem_ (quadrisillabo in latino) che in
metrica appare talvolta come trisillabo con lo jod però che costituisce
l'attacco della seconda sillaba, chiudendo la prima sillaba e rendendola
lunga: quindi _ab-je-te(m)_ e non _*a-bje-te(m)_ come avverrebbe nei dittonghi
semivocalici.

Note: le labiovelari sono /kw/ e /gw/ ma realizzate spesso con un unico fono
[kʷ] e [gʷ] con componente sia velare che labiale. [5] è una consonante
laterale velare che compare in determinate posizioni. Le nasali hanno il punto
di articolazione omorganico alla consonante successiva.

Altri progetti

