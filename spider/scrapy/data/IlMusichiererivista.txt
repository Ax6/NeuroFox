_**Il Musichiere**_ è stata una rivista musicale specializzata italiana.

La rivista venne fondata nel 1959 sull'onda del successo dell'omonima
trasmissione televisiva, dalla Arnoldo Mondadori Editore; la sede era a Milano
in via Bianca di Savoia 20. Il numero zero fu pubblicato il 14 dicembre
1958.[3]

Al settimanale collaborava anche il presentatore del Musichiere, Mario Riva,
che aveva una rubrica fissa in cui rispondeva alle lettere dei lettori.

La rivista fu uno dei primi esempi di vendita abbinata a un gadget: ogni copia
conteneva un flexy-disc con un brano musicale inciso, prodotto dalla casa
discografica The Red Record; molti furono i cantanti pubblicati sui "flexies"
del _Musichiere_ , tra di loro: Tony Dallara, Wilma De Angelis, Jimmy Fontana,
I Due Corsari, Giorgio Gaber, Franco Franchi, Luciano Tajoli.

Salvo qualche rara eccezione in cui sono stati re-incisi o ristampati, i brani
sui flexy disc rappresentano versioni inedite, generalmente omesse nelle
discografie dei vari artisti. Spesso si tratta anche dell'unico supporto su
cui queste incisioni sono disponibili, nonostante tutti i problemi di durata e
di qualità del suono che lo affliggono. Inoltre molte di queste canzoni sono
cover di brani famosi portati al successo da altri artisti.

Fu anche il primo periodico italiano a pubblicare le classifiche di vendita
dei dischi.[4] Ogni settimana venivano pubblicate, nella rubrica "Battaglia
delle note", i titoli delle dieci canzoni più vendute nelle principali città
italiane, singolarmente e con un riepilogo nazionale.

Successivamente, sponsorizzato dalla rivista, nacque anche il festival del
Musichiere.

Con la morte di Riva e la conseguente chiusura della trasmissione televisiva,
anche la rivista chiuse i battenti.

