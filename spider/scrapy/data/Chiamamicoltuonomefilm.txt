_**Chiamami col tuo nome**_ ( _Call Me by Your Name_ ) è un film del 2017
diretto da Luca Guadagnino.

La sceneggiatura è scritta da James Ivory ed è un adattamento cinematografico
del romanzo _Chiamami col tuo nome_ di André Aciman. È il terzo e ultimo film
della "trilogia del desiderio" di Guadagnino, dopo _Io sono l'amore_ (2009) e
_A Bigger Splash_ (2015).[1] Ambientato nel nord Italia nel 1983, il film
racconta la storia d'amore tra Elio (Timothée Chalamet), un diciassettenne
residente in Italia, e lo studente americano Oliver (Armie Hammer). Fanno
parte del cast anche Michael Stuhlbarg, Amira Casar, Esther Garrel e Victoire
Du Bois.

_Chiamami col tuo nome_ era in fase di sviluppo dal 2007, quando i produttori
Peter Spears e Howard Rosenman hanno opzionato i diritti per il grande schermo
del romanzo di Aciman.[2] Ivory inizialmente doveva co-dirigere il film, ma ha
finito per scrivere la sceneggiatura e co-produrre. Guadagnino, che
inizialmente era stato assunto come consulente di location,[3] è diventato
l'unico regista nel 2016. Le riprese principali si sono svolte a Crema, in
Italia, tra maggio e giugno del 2016.

Il film è stato presentato in anteprima mondiale al Sundance Film Festival il
22 gennaio 2017,[4] ed è stato successivamente distribuito nelle sale del
Regno Unito il 27 ottobre 2017 e negli Stati Uniti il 24 novembre 2017. Il
film ha ottenuto un consenso unanime, con particolare apprezzamento per la
regia, la sceneggiatura, la colonna sonora e gli interpreti, ed è stato scelto
dal National Board of Review e dall'American Film Institute come uno dei 10
migliori film dell'anno.[5][6] Ha ottenuto tre candidature al Golden Globe
2018, come miglior film, miglior attore (Chalamet) e miglior attore non
protagonista (Hammer)[7] e quattro candidature ai premi Oscar 2018[8] come
miglior film, miglior attore (Chalamet), miglior sceneggiatura non originale,
miglior canzone ( _Mystery of Love_ ).[9] L'Oscar è stato vinto da Ivory per
la miglior sceneggiatura non originale.[10]

Elio Perlman, diciassettenne ebreo italoamericano, trascorre le vacanze estive
nella campagna del nord Italia con i suoi genitori, in una villa immersa nelle
campagne del Cremasco, dove suo padre, un professore di archeologia, è solito
ospitare ogni anno uno studente straniero, impegnato nella redazione della sua
tesi di dottorato. Lo studente selezionato nell'estate del 1983 è Oliver,
ventiquattrenne ebreo americano di bell'aspetto, intelligente e spigliato, la
cui personalità spensierata e apparentemente esuberante mette a disagio Elio,
che è invece un ragazzo introspettivo, amante dei libri e con uno spiccato
talento musicale, decisamente più maturo della sua età.

Elio e Oliver incominciano a trascorrere del tempo insieme, tra gite in
bicicletta, nuotate e serate danzanti, attraendosi e respingendosi a vicenda.
Tuttavia, mentre i sentimenti del giovane Perlman crescono giorno dopo giorno,
Oliver sembra distaccato e disinteressato, e ciò porta Elio ad avvicinarsi a
Marzia, sua amica d'infanzia e sorella di Chiara, a sua volta invaghitasi del
bell'americano. Un giorno, durante una passeggiata in paese, Elio trova il
coraggio di dichiararsi, seppur non esplicitamente, ma Oliver non appare
propenso ad affrontare il discorso. Nonostante l'apparente riluttanza di
Oliver, i due si baciano, per poi allontanarsi di nuovo.

Il nuovo distacco di Oliver spinge Elio verso Marzia, con cui fa l'amore.
Immediatamente dopo, tuttavia, decide di scrivere un messaggio a Oliver, per
cercare di sbloccare la situazione di freddezza venutasi a creare in seguito
al bacio. Oliver risponde al bigliettino di Elio dandogli appuntamento per
mezzanotte. La giornata del giovane diciassettenne, impaziente in vista
dell'incontro notturno, sembra non passare mai. Arrivata la mezzanotte, i due
ragazzi si incontrano, emozionati, e hanno un rapporto per la prima volta, in
seguito al quale Oliver pronuncia le delicate parole che danno il nome al
film: "Chiamami col tuo nome e io ti chiamerò con il mio", abitudine, questa,
che accompagnerà i protagonisti nel corso del resto del film. Dopo un momento
di distacco di Elio, scombussolato da quanto accaduto, i due ragazzi
incominciano a vivere con serenità ed entusiasmo il loro sentimento, sotto lo
sguardo silenziosamente complice della famiglia Perlman.

Purtroppo, però, la fine del soggiorno in Italia di Oliver è imminente; per
questo i genitori di Elio, consapevoli del legame instauratosi tra i due
ragazzi, permettono al figlio di accompagnare lo studente americano a Bergamo,
dove Oliver deve sbrigare delle commissioni prima di ritornare in America. I
due trascorrono insieme tre romantici giorni, che terminano con un silenzioso
e toccante addio alla stazione. Elio, con il cuore spezzato, chiama sua madre
e insieme fanno ritorno in paese, dove il ragazzo incontra Marzia, che
nonostante l'abbandono subito, lo consola e gli offre la sua amicizia. Una
volta a casa, Elio trova rifugio nelle braccia del padre, che con un
commovente discorso invita il figlio a riflettere su quanto sia stato prezioso
il legame instauratosi con Oliver e a non fuggire dal dolore che sta provando,
in quanto sintomo della profondità del sentimento vissuto.

Arriva l'inverno e durante la Chanukkah, la famiglia Perlman riceve una
telefonata dall'America: è Oliver, il quale annuncia a Elio e ai suoi genitori
che si sposerà in primavera con la ex fidanzata, con la quale si erano
lasciati e ripresi più volte. Elio, pur provando a nascondere il suo
dispiacere dietro le congratulazioni per la bella notizia, è affranto. La
telefonata si conclude con ciascuno che torna a chiamare l'altro con il
proprio nome, e con Oliver che rivela a Elio di non aver dimenticato la loro
relazione, nonostante l'imminente matrimonio. Dopo la telefonata, Elio si
siede di fronte al camino ed emozioni contrastanti attraversano il suo volto:
dolore e sofferenza, ma anche felicità per quanto provato con Oliver.

Dopo aver visto una prima bozza del romanzo d'esordio di André Aciman
_Chiamami col tuo nome_ , nel 2007 i produttori americani Peter Spears e
Howard Rosenman acquistarono i diritti del romanzo prima che fosse
pubblicato.[2] Prima di trasformarlo in un film, i due invitarono James Ivory
a diventare produttore esecutivo dell'adattamento, e Ivory accettò.[11]
Tuttavia, Spears e Rosenman si ritrovarono presto in _development hell_ ;[12]
incontrarono diversi registi e sceneggiatori, ma non riuscirono a trovare
nessuno che si impegnasse nel progetto.[2] Anche la programmazione delle
riprese in Italia durante l'estate si è rivelata difficile.[2]

Frequentatore e conoscitore del nord Italia, Luca Guadagnino è stato
inizialmente assunto come consulente per trovare luoghi adatti per girare il
film in Italia.[3][13] Nel 2008, i produttori lo hanno poi scelto per dirigere
il film, ma ha rifiutato. Vennero fatti i nomi di Ferzan Özpetek e Sam Taylor-
Johnson,[14] ma Guadagnino propose a Gabriele Muccino di dirigere il film.[15]
Guadagnino è diventato lui stesso un produttore, prima di suggerire di
dirigere il film con Ivory, senza alcun accordo contrattuale ancora in
vigore.[12][16] Ivory ha accettato l'offerta e ha trascorso circa nove mesi
nel 2014 a lavorare sulla sceneggiatura.[11][12] Guadagnino ha lavorato
all'adattamento con Ivory, collaborando anche con Walter Fasano per
"perfezionarlo veramente".[16] "Abbiamo iniziato a realizzare la sceneggiatura
nella casa di Ivory in campagna", ha detto Guadagnino, "non come un lavoro, ma
per il piacere di stare insieme a Crema al mio tavolo della cucina e a volte a
New York”.[17]

La sceneggiatura è stata approvata da Aciman, che ha elogiato l'adattamento
come "diretto, reale e persuasivo".[2] La sceneggiatura completa è stata
fondamentale per assicurarsi i finanziamenti per la produzione del
film.[11][12] Il film è una produzione all'80% italiana, oltre 3 milioni di
euro è il costo italiano; due milioni di euro sono stati stanziati dal
Ministero dei beni e delle attività culturali e del turismo mentre più di un
milione di euro arriva da altri contributi pubblici.[18] Tra i finanziatori
internazionali c'erano le case di produzione La Cinéfacture (Francia); Frenesy
Film Company (Italia, di proprietà di Guadagnino); RT Features (Brasile) e
Water's End Productions (Stati Uniti).[19]

Nel rivedere la bozza della sceneggiatura di Ivory, Guadagnino rimosse una
notevole quantità di nudità.[3] Ha dichiarato che la versione di Ivory sarebbe
stata probabilmente "un film molto più costoso e diverso", che in realtà non
avrebbe potuto essere realizzato a causa delle "realtà di mercato".[3][13] Nel
2016, Ivory abbandonò la regia per evitare conflitti, lasciando Guadagnino a
dirigere il film da solo.[16] Ivory successivamente ha venduto i diritti della
sceneggiatura alla compagnia di Guadagnino.[11]

Questo è un film per famiglie, mi piace pensare che sia un film volto alla
trasmissione della conoscenza. Di conseguenza abbiamo mostrato sullo schermo
solo ciò che volevamo mostrare. Il genere in cui ho incapsulato questo film
non richiede certo di mostrare organi nudi, ciò che volevo mettere in scena
era l'intimità tra due persone quindi ho lavorato sulla chimica tra i miei
protagonisti.

_Chiamami col tuo nome_ è l'ultimo film dell'ideale "trilogia del desiderio"
di Guadagnino, dopo _Io sono l'amore_ (2009) e _A Bigger Splash_ (2015).[21]
Il film rappresenta un allontanamento dal suo precedente lavoro, poiché ha
adottato un approccio "non aggressivo" e semplice; dichiarando che questo è il
film "più calmo" che abbia mai realizzato.[16] Guadagnino considera il film un
"omaggio ai padri", riferendosi sia al padre sia ai quattro cineasti che lo
hanno ispirato: Jean Renoir, Jacques Rivette, Éric Rohmer e Bernardo
Bertolucci.[22]

Guadagnino considera la pellicola più un film per famiglie che un film "gay",
lo definisce un film sulla "bellezza della nascita di un desiderio".[16][23]
Il regista ha cercato di evitare i difetti che aveva visto nei film più
recenti, in cui la crescita viene spesso rappresentata come risultato della
risoluzione di certi dilemmi preconcetti, come dover scegliere tra due
amanti.[13] Voleva anche che la storia seguisse due persone in un determinato
momento, prendendo ispirazione da _Ai nostri amori_ di Maurice Pialat.[13][24]

Il film differisce dal romanzo in diversi modi. Mentre il romanzo funge da
ricordo di Elio, che ne è il narratore, il film è ambientato interamente nel
tempo presente, una soluzione "molto più efficiente" per aiutare il pubblico a
capire i personaggi.[25][26] L'ambientazione è stata spostata da Bordighera,
sulla Riviera ligure, alle campagne di Crema, in Lombardia[25][27], così come
la location del breve viaggio finale di Oliver ed Elio è mutata da Roma a
Bergamo. Guadagnino ha inoltre deciso di cambiare l'ambientazione dal 1987 del
romanzo al 1983, spiegando che considera i primi anni '80 come la fine di
un'epoca. Oltre alla rimozione di varie scene di nudità, il regista ha anche
scartato gran parte della narrazione fuori campo dalla sceneggiatura originale
di Ivory. Al regista non piaceva l'idea che il personaggio principale
raccontasse la storia in modo retrospettivo, affermando che "uccide la
sorpresa".[26]

Guadagnino fu tentato di escludere dal film la scena dal romanzo in cui Elio
si masturba con una pesca, poiché troppo esplicita[2] e per il timore che la
resa cinematografica sfociasse nel ridicolo.[15] Timothée Chalamet era nervoso
per la scena, descrivendola come la chiave per descrivere la "sovrabbondante
energia sessuale" del personaggio.[25] Nonostante le riserve iniziali,
Guadagnino ha incluso la scena nel film.[28] La scena in cui Elio e Oliver
ballano _Love My Way_ dei The Psychedelic Furs in un piccolo bar non è tratta
dal libro,[29] ma ispirata a un momento di gioventù di Guadagnino, quando
danzò da solo nella sua camera da letto.[2] Ivory ha descritto la scena in cui
i due protagonisti vanno in bici in città ed Elio affronta i suoi sentimenti
per Oliver come la chiave per catturare la passione euforica e il nervosismo
del loro primo amore. "Ho pensato che fosse molto ben scritta e una scena
molto bella con molto potere", ha detto Ivory, "E volevo essere sicuro che
fosse lì nel film."[30]

Nel 2015, sulle pagine del _The New York Times_ , James Ivory ha raccontato
che stava progettando di dirigere il film con Shia LaBeouf e Greta Scacchi nel
cast.[31] Secondo Ivory, LaBeouf si recò a New York per leggere la
sceneggiatura del film, ma in seguito la società di produzione non lo ritenne
adatto alla parte.[32]

Dopo aver visto l'interpretazione di Armie Hammer in _The Social Network_
(2010), Guadagnino "si innamorò" di lui e ha incominciato a seguire l'attore
in tutti i film che ha realizzato in seguito.[16] Il regista lo trova un
"attore sofisticato, con una vasta gamma" e lo aveva da subito immaginato per
il ruolo di Oliver.[16] Hammer, che aveva espresso interesse per _A Bigger
Splash_ di Guadagnino, ha incontrato il regista anni prima che il film
entrasse in produzione.[33] Quando l'attore ha avuto modo di leggere la
sceneggiatura, ha pensato di rifiutare il ruolo a causa della potenza emotiva
richiesta dal personaggio di Oliver e per via delle scene di nudo integrale
inizialmente presenti nello script.[34] Successivamente ha deciso di
partecipare al progetto, considerandolo una sfida fondamentale per la sua
carriera di attore. Per Hammer è la terza volta che interpreta un personaggio
omosessuale sul grande schermo, dopo _J. Edgar_ (2011) e _Final Portrait -
L'arte di essere amici_ (2017).[35]

Timothée Chalamet recita sin da quando era un bambino. Nel 2013 il marito e
agente del produttore Peter Spears, Brian Swardstrom, introdusse l'allora
diciassettenne Chalamet a Guadagnino,[16][33] che sentì immediatamente che
l'attore aveva "l'ambizione, l'intelligenza, la sensibilità e l'ingenuità" per
il ruolo di Elio.[26] Chalamet lesse il romanzo di Aciman all'età di 17 anni e
lo descrisse come "una finestra su un giovane".[36] Chalamet, che parla
fluentemente il francese e ha suonato il pianoforte per anni durante la sua
infanzia, è arrivato in Italia cinque settimane prima per imparare l'italiano
e a suonare la chitarra[25], nonché per perfezionare lo studio del pianoforte
grazie all'aiuto del direttore d'orchestra, compositore e pianista Roberto
Solci.[37]

Michael Stuhlbarg interpreta il ruolo del padre di Elio. L'attore incominciò a
leggere il libro solo dopo essersi unito alla produzione.[38] Amira Casar,
Esther Garrel e Victoire Du Bois interpretano rispettivamente Annella, Marzia
e Chiara.[39] Anche lo scrittore André Aciman e il produttore Peter Spears
compaiono brevemente nei ruoli di Mounir e Isaac, una coppia gay che partecipa
a una cena.[25] La partecipazione di Aciman come attore nel film è stata una
decisione dell'ultimo minuto, a causa dell'indisponibilità di un attore.[40]
Elena Bucci, che era già stata diretta da Guadagnino in _A Bigger Splash_ ,
interpreta una storica dell'arte.

Hammer e Chalamet hanno entrambi firmato contratti che vietavano la nudità
frontale completa. Ivory, la cui sceneggiatura originale conteneva ogni sorta
di nudità, è stato scoraggiato dalla decisione, criticando ciò che considerava
un atteggiamento prettamente "americano".[12] "A nessuno sembra importare
molto essere scioccato da una donna completamente nuda, solo gli uomini", ha
dichiarato.[3]

Per il direttore della fotografia tailandese Sayombhu Mukdeeprom
l'illuminazione è un fattore importante, poiché ha bisogno che la luce sia
coinvolta con i personaggi.[16][33] Per creare l'atmosfera estiva nel nord
Italia ha dovuto utilizzare una luce completamente artificiale, a causa delle
forti piogge protrattesi per l'intera durata delle riprese.[33] Il film è
stato girato in 35 millimetri.[13] Il montaggio è curato da Walter Fasano, che
da anni collabora con Guadagnino.

Per la residenza della famiglia Perlman è stata utilizzata Villa Vimercati
Griffoni Albergoni, una villa seicentesca disabitata a Moscazzano.[25] Sei
settimane prima della produzione, la troupe - tra cui lo scenografo francese
Samuel Dehors e la decoratrice Violante Visconti di Modrone - ha gradualmente
decorato la casa con mobili, oggetti e decorazioni ispirati ai
personaggi.[25][41] Gran parte dei mobili, compresi i piatti e i bicchieri
degli anni '50, apparteneva a Guadagnino e ai genitori di Visconti.[42] I
dipinti, le mappe e gli specchi di ispirazione asiatica provengono per lo più
da un negozio di antiquariato di Milano.[42] La piscina utilizzata nel film è
stata ricreata da un abbeveratoio comune nella zona.[25][42] Nei luoghi
pubblici sono stati ricreati dei cartelloni pubblicitari sbiaditi delle
elezioni politiche italiane del 1983 ed è stata ricreata un'edicola piena di
riviste di quel particolare momento storico. La sua squadra fece ricerche
approfondite, con l'aiuto degli abitanti di Crema, entrando nelle case delle
persone e selezionando le loro foto degli anni '80.[13]

La costumista Giulia Piersanti ha evitato l'uso di costumi d'epoca e ha voluto
fornire "un senso di spensierata sensualità adolescenziale, calore estivo e
risveglio sessuale" ai personaggi.[42] I costumi sono stati influenzati dai
film francesi _Pauline alla spiaggia_ (1983), _Racconto di primavera_ (1990) e
_Un ragazzo, tre ragazze_ (1996).[42] Piersanti si è ispirata agli album
fotografici dei genitori per l'armadio dei Perlman. Per l'immagine "sexy e
sana americana" di Oliver, Piersanti ha fatto riferimento ad alcune delle
prime fotografie di Bruce Weber.[42] Con l'obiettivo di sottolineare lo stile
sicuro di Elio, ha scelto abbigliamento Lacoste. La polo e la maglietta Fido
Dido di Elio provengono dall'armadio del marito di Piersanti.[42]

Chen Li, una graphic designer di Milano, si è occupata della calligrafia dei
titoli di testa. Secondo Guadagnino le scritte manuali sono come una lettera
di invito agli spettatori. Le scritte sono state aggiunte a immagini di statue
e agli elementi della scrivania del professor Perlman.[43] Il coreografo del
film che ha curato le scena della discoteca all'aperto diventata virale è
Paolo Rocchi.[44]

La lavorazione di _Chiamami col tuo nome_ è durata 34 giorni.[45] Le riprese
sono incominciate il 9 maggio 2016 e terminate a giugno dello stesso
anno.[46][47] Il film è stato girato nella provincia di Cremona,
principalmente a Crema, dove Guadagnino vive, e nei vicini comuni di
Moscazzano, Pizzighettone e Pandino.[48] Nel periodo delle riprese la zona è
stata colpita da temporali e forti piogge.[45] Proprio a causa del cattivo
tempo, le riprese di due giorni previste al Duomo di Crema sono state
posticipate.[45] La pre-produzione a Crema è stata veloce, con una ricerca
delle location tra marzo e aprile. Le scene di Pandino e Moscazzano sono state
girate dal 17 maggio,[49][50] prima di trasferirsi a Crema a giugno. Altre
scene all'aperto sono state girate a Palazzo Albergoni.[51]

Diverse location storiche nelle strade circostanti a Crema e Pandino sono
state scelte durante la produzione. Alcune imprese hanno ricevuto un
risarcimento per le perdite finanziarie causate dalla chiusura, prevista per
il 30 e il 31 maggio.[52] Le riprese si sono svolte anche sul Lago di Garda e
a Bergamo, così come in due piccoli paesi nelle immediate vicinanze di Crema,
Montodine e Ripalta Cremasca. Alcune scene sono state girate alle Grotte di
Catullo di Sirmione e a Corte Palasio, piccolo comune della provincia di
Lodi.[53][54] Per le riprese alle Cascate del Serio, è stata chiesta
un'apertura straordinaria delle cascate al comune di Valbondione, che per
motivi di sicurezza ha avuto una durata massima di mezz'ora.[55] Per rievocare
la stazione di Clusone, chiusa nel 1967, è stata utilizzata la stazione di
Pizzighettone, poi riadattata in post-produzione.

Guadagnino ha girato il film in ordine cronologico.[17] Hammer e Chalamet, che
non hanno dovuto fare un provino insieme, si sono incontrati per la prima
volta durante la produzione a Crema e hanno trascorso più tempo possibile
insieme per sviluppare il loro rapporto e i loro personaggi. "Ci frequentavamo
sempre, perché eravamo praticamente gli unici americani lì, e siamo stati in
grado di difenderci l'un l'altro e conoscerci davvero", ha ricordato
Chalamet.[37] Guadagnino ha coinvolto gli attori nella vita dei piccoli centri
lombardi, cucinando, mostrando loro dei film nella sua casa e provando con
loro le sere prima delle riprese. "Non sono mai stato così intimamente
coinvolto con un regista prima, Luca è stato in grado di guardarmi e
spogliarmi completamente", ha detto Hammer.[28]

Normalmente Guadagnino seleziona personalmente le musiche per i suoi film.[25]
Il regista voleva trovare un "narratore emotivo per il film" attraverso la
musica, ispirandosi a film come _L'orgoglio degli Amberson_ (1942), _Barry
Lyndon_ (1975) e _L'età dell'innocenza_ (1993).[17] Guadagnino ha scoperto i
lavori di Sufjan Stevens e ha chiesto al cantautore di narrare il film
attraverso la prospettiva di Elio, registrando una canzone originale per il
film.[56] Stevens ha, infine, contribuito alla colonna sonora non con una ma
con tre canzoni: le inedite _Mystery of Love_ (la quale ha ricevuto una
candidatura agli Oscar per la miglior canzone), _Visions of Gideon_ e una
nuova versione di _Futile Devices_ con pianoforte,[26] che fa parte dell'album
del 2010 _The Age of Adz_. Stevens ha tratto ispirazione dalla sceneggiatura,
dal libro e dalle conversazioni con il regista riguardo ai personaggi.
_Chiamami col tuo nome_ è la prima esperienza di Stevens con una colonna
sonora di un film.[57] Il 4 gennaio 2018 viene diffuso il videoclip ufficiale
di _Mystery of Love_ , in cui si intervallano immagini tratte dal film e scene
girate al Museo archeologico nazionale di Napoli.[58]

La colonna sonora include anche canzoni di Franco Battiato, The Psychedelic
Furs, Loredana Bertè, Bandolero, Giorgio Moroder, Joe Esposito e F.R. David,
con composizioni di John Adams, Frank Glazer, Ryūichi Sakamoto, Johann
Sebastian Bach e Maurice Ravel. Guadagnino voleva che la musica del film fosse
collegata a Elio, un giovane pianista a cui piace trascrivere e adattare pezzi
per avvicinarsi a Oliver.[26] Guadagnino ha anche studiato ciò che era
popolare alla radio nell'estate del 1983, in modo da rimanere fedele al
periodo storico.[26]

La colonna sonora è stata pubblicata il 3 novembre 2017 su etichetta Madison
Gate Records e Sony Music Masterworks.[59] Ha esordito al numero 18 nella
classifica UK Soundtrack Albums durante la settimana del 10 novembre 2017.[60]
Il 24 novembre 2017 è salita al numero 12, diventando la sua posizione più
alta.[61] Ad agosto 2018 viene commercializzata una versione in vinile in
edizione limitata e alla pesca, sia nel colore sia nel profumo.[62]

«La natura ha metodi ingegnosi per scovare il nostro punto debole»

La locandina ufficiale del film è stata presentata a luglio 2017[63] mentre il
primo trailer è stato diffuso il 1º agosto dello stesso anno.[64] A ottobre
2017 Sony Pictures Classics ha pubblicato una clip intitolata _Dance Party_ in
concomitanza con il Coming Out Day.[65] La clip di 42 secondi, che mostra i
personaggi di Oliver ed Elio ballare sulle note di _Love My Way_ dei The
Psychedelic Furs, è diventata un meme su Twitter.[66][67] Grazie a questa
clip, _Love My Way_ del 1982 ha avuto una nuova popolarità, ottenendo lo
streaming più alto di sempre. Ha raccolto oltre 177.000 streaming (audio e
video combinati) negli Stati Uniti d'America nella settimana terminata il 30
novembre 2017, secondo Nielsen Music.[68]

Il 29 gennaio 2018, in concomitanza con la distribuzione in Italia, si è
tenuta una proiezione speciale del film a Crema (dove è ambientato il film).
Alla serata hanno preso parte Guadagnino e gli attori principali, Timothée
Chalamet e Armie Hammer.[69][70]

Il film è stato presentato in anteprima il 22 gennaio al Sundance Film
Festival 2017.[24] Prima della sua anteprima, la Sony Pictures Classics ha
acquistato i diritti per la distribuzione statunitense del film per 6 milioni
di dollari.[71] Successivamente è stato presentato nella sezione "Panorama"
alla 67ª edizione del Festival di Berlino[72] e al Toronto International Film
Festival, dove ha ottenuto il terzo posto nel premio del pubblico.[73]

Prima della distribuzione nelle sale, il film è stato proiettato in molti
festival cinematografici internazionali, tra cui New York Film Festival, BFI
London Film Festival, Festival internazionale del cinema di San Sebastián,
Festival internazionale del cinema di Rio de Janeiro e molti altri.

Il film ha avuto una distribuzione limitata nel Regno Unito e Irlanda il 27
ottobre 2017 e negli Stati Uniti d'America il 24 novembre 2017. È stato
distribuito con una censura di tipo R (Restricted), per i minori di 17 anni è
necessario essere accompagnati da genitori o da un adulto, a causa dei
contenuti sessuali, della nudità e del linguaggio.[74]

In Italia è stato distribuito dal 25 gennaio 2018 da Warner Bros.
Entertainment Italia.[75]

_Chiamami col tuo nome_ ha incassato 18.095.701 dollari negli Stati Uniti e
23.791.894 nel resto del mondo, per un totale di 41.887.595 dollari[76] a
fronte del budget iniziale di produzione di 3.500.000 dollari.[77]

Negli Stati Uniti il film ha avuto una distribuzione limitata dal 24 novembre
2017 in quattro cinema: The Paris Theater e Union Square Theatre a New York e
ArcLight Hollywood e Landmark Theater a Los Angeles.[78] Il film ha incassato
404.874 dollari nel primo fine settimana di programmazione,[79] con una media
di 101.219 $ per sala. La media più alta del 2017 e la più grande da quella di
_La La Land_ ,[80] distribuito il dicembre precedente, diventando il film
d'amore gay più redditizio dai tempi de _I segreti di Brokeback
Mountain_.[81][82]

Nel primo fine settimana di programmazione italiana ha esordito al settimo
posto, incassando 781.000 euro e ottenendo la miglior media per sala (quasi
5.500 euro).[83] In Italia ha incassato 4.157.606 euro.[84]

Fin dalla sua anteprima al Sundance Film Festival, _Chiamami col tuo nome_ è
stato acclamato dalla critica.[85] Sul sito Rotten Tomatoes, riceve il 96%
delle recensioni professionali positive, con un voto medio di 8.8 su 10,
basato su 242 critiche.[86] Su Metacritic, _Chiamami col tuo nome_ ha ricevuto
una valutazione di 94% sulla base di 43 recensioni generalmente favorevoli,
voto che lo definisce un "riconoscimento universale".[87] Ha ricevuto una
_standing ovation_ di dieci minuti alla proiezione del New York Film Festival,
la più lunga registrata nella storia del festival.[88][89]

Boyd van Hoeij di _The Hollywood Reporter_ , ha descritto _Chiamami col tuo
nome_ come un adattamento "estremamente sensuale, intimo e acutamente onesto"
del romanzo di Aciman. Ha inoltre definito l'interpretazione di Chalamet "la
vera svolta del film".[90] Peter Debruge di _Variety_ ha detto che il film "fa
avanzare il canone del cinema gay" ritraendo "una storia di primo amore che
trascende le dinamiche della sua coppia omosessuale". Ha paragonato la regia
"sensuale" di Guadagnino a quella di Pedro Almodóvar e François Ozon.[4] Sam
Adams di BBC ritiene che la recitazione di Stuhlbarg "rappresenta la cornice
che completa la tela del film e che proietta su scenari che non avremmo mai
pensato di conoscere".[91]

David Morgan di CBS ne lodò la fotografia, la scenografia e i costumi per
"aver reso un'estate degli anni ottanta fisicamente viva di nuovo".
Particolare elogio ha riservato al personaggio di Stuhlbarg, che ha definito
"il genitore più moderno nella storia del cinema".[92]

Una recensione di _Vanity Fair_ ritiene che l'adattamento di Guadagnino "sia
stato fatto con vero amore, con buone intenzioni, con una chiarezza di cuore e
un intelletto intenzionale e senza pretese" e lo definisce come un "classico
gay moderno".[93] Joshua Rothkopf di _Time Out_ definisce il film "una storia
trionfante e straziante di coming out" e l'ha paragonata positivamente a _I
segreti di Brokeback Mountain_ , _Carol_ e _Moonlight_.[94] Il film è stato
incluso nella classifica dei 25 migliori film dell'anno dalla rivista _Sight&
Sound_, posizionandosi al terzo posto.[95]

Per Paolo Mereghetti del _Corriere della Sera_ il film riesce a trattare temi
delicati con sensibilità, senza cadere nell'effetto scandalo. Inoltre
sottolinea che rispetto alle opere precedenti, Guadagnino ha allestito una
messa in scena più trattenuta e sussurrata, a volte quasi distratta,
divagante, ma proprio per questo perfetta nel restituire un’atmosfera prima
che una storia.[96] Anche secondo Valentina D'Amico di movieplayer.it,
Guadagnino ha messo da parte i vezzi autoriali dei suoi precedenti lavori,
realizzando una pellicola elegante, misurata e malinconica.[97] Per Federica
Cremonini di Silenzioinsala.com il film punta dritto al cuore e lo conquista
con spiazzante, commovente semplicità. Ciò che colpisce è che l'amore fra Elio
e Oliver non serve a far passare e supportare una causa di diritti, un
messaggio che oltrepassi quello intrinseco alla storia stessa.[98]

Per i cineasti Xavier Dolan,[99] Paul Thomas Anderson[100] e Pedro Almodóvar
_Chiamami col tuo nome_ è il miglior film del 2017. Almodóvar ha dichiarato:
"Tutto in questo film è meraviglioso, affascinante e desiderabile: i ragazzi,
le ragazze, le colazioni, la frutta, le sigarette, i laghi, le biciclette, i
balli all'aria aperta, gli anni ottanta, i dubbi e la devozione dei
protagonisti, la sincerità di tutti i personaggi, i rapporti con i loro
genitori".[101]

_Chiamami col tuo nome_ è stato designato Film della Critica dal Sindacato
Nazionale Critici Cinematografici Italiani (SNCCI), con la seguente
motivazione: "Un'opera visivamente stupefacente, in grado di evocare il
magistero di Renoir e la carnalità contadina di Bertolucci. Un commosso
romanzo di formazione che ribadisce il primato della seduzione e del
desiderio. Un film sontuoso e intimo, segreto e libero, che afferma la
maturità di Guadagnino come autore nel cinema italiano contemporaneo."[102]

Alcune controversie sono nate a causa di una campagna promozionale da parte
della Sony Pictures ritenuta "fuorviante", in cui si tentava di spostare
l'attenzione dalla relazione principale, concentrandosi sul rapporto tra il
protagonista Elio e la sua amica Marzia.[103] Questo ha generato reazioni
negative sui social media, specialmente su Twitter.[104] Per alcuni
giornalisti è stato un tentativo disastroso per rendere _Chiamami col tuo
nome_ una storia d'amore eterosessuale.[105]

Dopo la proiezione al Toronto International Film Festival, su Twitter l'attore
James Woods ha criticato la differenza di età tra Elio e Oliver, utilizzando
hashtag NAMBLA con riferimento all'organizzazione in difesa della
pedofilia.[106] Armie Hammer ha risposto criticando l'attore e sottolineando
la grande differenza tra Woods e la sua compagna, dicendo: "Non sei uscito con
una diciannovenne quando avevi 60 anni?".[107] I due protagonisti del film
hanno rispettivamente 24 e 17 anni. In un'intervista concessa a _The Hollywood
Reporter_ , Hammer ha spiegato: "Non abbiamo fatto un film predatorio o
salace. E poi, d'accordo o meno, tecnicamente in Italia l'età del consenso è
14 anni".[108]

Il film doveva essere proiettato al cinema La Colisée di Tunisi, ma a causa
delle tematiche LGBT è stato censurato dal governo tunisino, che ha vietato la
proiezione attraverso il ministero degli Affari Culturali.[109] A marzo 2018
_Chiamami col tuo nome_ è stato tolto dal programma del Beijing International
Film Festival, finanziato dal governo cinese. A riguardo non è stata data
alcuna spiegazione ufficiale. Nelle settimane precedenti, il Partito Comunista
Cinese ha intensificato i controlli e le regolamentazioni
sull'intrattenimento. Nonostante l'omosessualità in Cina non sia formalmente
un reato, nessun film con tematiche LGBT o personaggi apertamente gay è mai
stato proiettato in Cina.[110]

Guadagnino ha avallato l'idea di un sequel già dalla prima del film al
Sundance Film Festival, quando si è reso conto che i personaggi "potevano
andare oltre i confini del film".[166] Durante il BFI London Film Festival
2017, ha dichiarato che sperava di fare un sequel del film nel 2020,
suggerendo che potrebbe essere nello stile della "trilogia _Prima dell'alba_ "
di Richard Linklater,[167] raccontando la storia di Oliver e Elio mentre
invecchiavano.

Nel romanzo Elio e Oliver si ritrovano dopo 15 anni, ambientando così un
ipotetico sequel negli anni novanta. Anni che secondo Guadagnino sono
interessanti anche per un aspetto socio-politico, "Sarebbe l'inizio dell'era
Berlusconi in Italia e significherebbe affrontare la guerra in Iraq" ha
dichiarato il regista.[168] Hammer ha detto: "Se venissero da me a chiedermi
di farne un altro direi assolutamente sì". Aggiungendo: "Questo film è unico e
rappresenta una delle cose più creative e soddisfacenti che abbia mai fatto
nella vita. Quindi c’è anche una parte di me che pensa che non dovremmo mai
tornare indietro per rifare qualcosa di simile".[169]

Durante la notte dei premi Oscar 2018, Luca Guadagnino ha confermato che
_Chiamami col tuo nome_ avrà un sequel e che sta scrivendo la storia con André
Aciman.[170]

Il film è dedicato all'attore Bill Paxton, morto il 25 febbraio
2017.[171][172] Il produttore Peter Spears ha raccontato che suo marito Brian
Swardstrom è stato il migliore amico e agente di Paxton per quasi tutta la sua
carriera. Swardstrom e Paxton hanno fatto una visita al set del film a Crema,
mentre erano in viaggio per il Festival di Cannes, dove Paxton avrebbe
presentato il film _Mean Dreams_. Paxton e Guadagnino sono diventati amici e
poiché erano stati grandi ammiratori dei rispettivi lavori per molti anni, il
regista ha deciso di onorare la sua memoria dedicandogli il film. Spears ha
dichiarato: "È un gesto commovente per il quale io e Brian saremo per sempre
grati."[173]

Altri progetti

