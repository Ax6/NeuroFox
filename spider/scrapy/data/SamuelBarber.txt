**Samuel Osborne Barber** (West Chester, 9 marzo 1910 – New York, 23 gennaio
1981) è stato un compositore statunitense, noto al grande pubblico soprattutto
per il suo _Adagio per archi_.

Nacque in West Chester (Pennsylvania) e iniziò a comporre all'età di sette
anni. Studiò al Curtis Institute of Music in Filadelfia prima di diventare un
borsista dell'Accademia Americana in Roma nel 1935. Negli anni seguenti
scrisse il suo Quartetto per archi in Si minore, il cui secondo movimento fu
arrangiato seguendo il consiglio di Arturo Toscanini, per orchestra d'archi
come _Adagio per archi_ , e in seguito per coro misto come _Agnus Dei_. L'
_Adagio per archi_ è stato reso celebre dai film The Elephant Man di David
Lynch e Platoon di Oliver Stone.

Barber intese evitare lo sperimentalismo di alcuni compositori americani della
sua generazione, preferendo, fino a tarda età, armonie e forme relativamente
tradizionali. Gran parte della sua musica è caratterizzata da un senso della
melodia quasi lussureggiante, ed è stata descritta spesso come neoromantica,
sebbene alcuni dei suoi lavori tardi, come il _Third Essay_ e _Dance of
Vengeance_ , mostrino un uso sapiente di effetti percussivi, modernismi ed
effetti neo-stravinskiani.

Le sue arie, accompagnate dal pianoforte o dall'orchestra, sono annoverabili
tra le più popolari del repertorio classico del XX secolo. Di queste fanno
parte un arrangiamento di _Dover Beach_ di Matthew Arnold, originariamente
scritto per quartetto d'archi e baritono, gli _Hermit Songs_ su testi anonimi
irlandesi (VII-XIII secolo) e _Knoxville: Summer of 1915_ , scritto per il
soprano Eleanor Steber e basato su un testo autobiografico di James Agee (la
parte introduttiva del romanzo di questi _A Death in the Family_ ). Barber
possedeva anche una buona voce di baritono e, per un po', considerò l'idea di
diventare un cantante professionista. Realizzò poche incisioni tra cui quella
del suo stesso _Dover Beach_.

La _Sonata per pianoforte_ op. 26 (1949) di Barber, commissionatagli da
Richard Rodgers e Irving Berlin, venne eseguita per la prima volta da Vladimir
Horowitz; fu la prima composizione americana per pianoforte ad essere eseguita
in prima assoluta da un pianista di fama internazionale.

Barber ha composto anche diverse opere. La prima di _Vanessa_ , scritta su
libretto di Gian Carlo Menotti, a lungo suo compagno anche nella vita[1][2],
avvenne al Metropolitan Opera in New York. Fu un successo sia di critica che
di pubblico, e valse a Barber la vittoria di un premio Pulitzer[ _senza fonte_
]. Alla prima europea l'opera venne tuttavia accolta in maniera più fredda e
ancora oggi vi viene eseguita di rado, sebbene rimanga molto popolare in
America.

Barber compose tre concerti per strumento solista ed orchestra, uno per
violino, uno per violoncello e uno per pianoforte. Il concerto per pianoforte
lo scrisse per il pianista John Browning, che lo eseguì in prima assoluta il
24 settembre 1962 con Erich Leinsdorf e la Boston Symphony Orchestra al
Lincoln Center di New York. L'orchestra filarmonica di New York gli
commissionò anche un concerto per oboe, ma Barber riuscì a completarne solo il
tempo lento centrale ( _Canzonetta_ ) prima della morte.

Tra i suoi lavori esclusivamente per orchestra vanno annoverate due sinfonie
(1936, la prima; 1944 la seconda), l'Overture _The School for Scandal_ (1932),
tre Saggi per orchestra (1938; 1942; 1978) e il tardo _Fadograph on a Yestern
Scene_ (1973). Nella sua produzione ci sono anche pagine corali di ampio
respiro, come la _Preghiera di Kierkegaard_ (1954) e _The Lovers_ (1971). La
_Preghiera di Kierkegaard_ è basata sugli scritti del filosofo esistenzialista
Søren Kierkegaard.

Oltre alla sonata, la sua produzione pianistica include _Excursions_ Op. 20,
_Three Sketches_ , _Souvenirs_ , e diversi altri singoli pezzi.

Sebbene non sia mai stato un compositore prolifico, Barber scrisse ancora meno
dopo il fallimento della sua opera _Antony and Cleopatra_. Composta su un
libretto del regista Franco Zeffirelli, questa opera era stata commissionata
per l'apertura del nuovo Metropolitan Opera House al Lincoln Center per le
arti performative nel 1966 con Justino Díaz e Leontyne Price diretta da Thomas
Schippers. L'opera venne accolta più favorevolmente nel 1975, presentata nella
più intima messinscena della Juilliard School, con la collaborazione e la
regia di Gian Carlo Menotti, e in seguito incisa.

Samuel Barber morì a New York nel 1981.

Altri progetti

