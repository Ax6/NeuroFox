La **nazionale di calcio della Finlandia** (fin. _Suomen jalkapallomaajoukkue_
) è la rappresentativa calcistica della Finlandia e afferisce alla propria
federcalcio, la _Suomen Palloliitto_.

La nazionale finlandese non è mai riuscita nel corso della sua storia a
qualificarsi alla fase finale di una rassegna mondiale o continentale,
apparendo soltanto in qualche torneo calcistico olimpico. Per molto tempo è
stata considerata una delle nazionali più deboli del panorama calcistico
europeo, questo quando le piccole nazioni non competevano nelle competizioni
internazionali maggiori.

Solo dalla fine degli anni '90, anche e soprattutto grazie alla sentenza
Bosman che ha rimosso i limiti di tesseramento dei calciatori tra nazioni
dell'Unione europea, i giocatori finlandesi hanno avuto opportunità di
affermarsi nei maggiori campionati europei, portando la nazionale a livelli
decisamente maggiori. Non stupisce il fatto che quasi tutti i membri della
squadra nazionale degli ultimi anni giocano in campionati esteri.

Il giocatore più rappresentativo, recordman di presenze (137) e gol (32) con
la casacca della nazionale è Jari Litmanen, ex bandiera dell'Ajax con
trascorsi anche al Liverpool e Barcellona. Altri giocatori noti sono il
veterano difensore Sami Hyypiä (105 presenze in nazionale) e l'attaccante
Mikael Forssell. Famoso, sebbene non si sia mai consacrato in nazionale, anche
Jussi Jääskeläinen, che conta 530 presenze con la maglia del Bolton.

Al Luglio 2019 occupa il 57º posto del ranking FIFA.[2]

La federazione calcistica finlandese fu fondata prima del 1907 e divenne
membro FIFA già nel 1908, malgrado in quel tempo la Finlandia fosse ancora un
granducato autonomo dell'Impero Russo. L'indipendenza della nazione fu
dichiarata soltanto nel 1917. Tuttavia la squadra finlandese esordì già il 22
ottobre 1911 contro la vicina Svezia, perdendo nettamente per 5-2.

Nella V Olimpiade del 1912 tenutasi nella capitale svedese Stoccolma, la
Finlandia raggiunse inaspettatamente il quarto posto, battendo Italia e Russia
nei primi turni, perdendo poi con il Regno Unito nelle semifinali. Nella
finale per la medaglia di bronzo, i finlandesi persero per ben 9-0 contro i
Paesi Bassi. Secondo tradizione, i finlandesi credettero che la _finalina_
andasse giocata un giorno dopo, esagerando con i festeggiamenti la notte
precedente e presentandosi in campo decisamente impreparati. Il giocatore più
rappresentativo era Eino Soinio, di soli 17 anni, scelto come preferito dal
quotidiano svedese _Idrottsbladet_ e inserito in una _all-star_ del torneo.

La Finlandia partecipò anche alle Olimpiadi di Berlino del 1936, ma fu
sconfitta subito dal Perù.

Partecipò allora alle prime qualificazioni per il campionato del mondo 1938,
non riuscendo a raccogliere però alcun punto. Le sorti della selezione non
cambiarono molto negli anni successivi, non riuscendo ad avvicinarsi ad una
qualificazione importante ed anzi, riuscendo a mantenere un record negativo di
mancanza di vittorie fino al 1965.

Dal 1968 la nazionale finlandese prese parte alle qualificazione anche per gli
Europei, non riuscendo anche in questo caso a vincere una singola partita fino
al 1978.

Anche ai Giochi olimpici la situazione non fu migliore: ai Giochi della XV
Olimpiade tenutisi ad Helsinki, la squadra finnica perse subito la prima
partita contro l'Austria. L'unica consolazione fu la triplice vittoria nel
Campionato nordico, una manifestazione non ufficiale che si teneva fra nazioni
scandinave ed artiche cessata dagli anni '80, nel 1952, 1964 e 1966.

I risultati della squadra cominciarono a migliorare a fine anni settanta,
continuando lentamente ma costantemente negli anni ottanta. Anche a livello di
risultati si notarono differenze: la Finlandia cominciò ad essere quantomeno
competitiva, mancando la qualificazione al campionato d'Europa 1980 soltanto
per un punto e al campionato del mondo 1986 per due punti. La Finlandia fu
inoltre invitata a prendere parte alle Olimpiadi di Mosca del 1980 a seguito
della notizia che gran parte delle nazioni occidentali avrebbero boicottato i
giochi, ma fallì la sua corsa uscendo al primo turno.

Fu a metà degli anni '90 che la Finlandia cominciò a schierare calciatori
validi che giocavano in campionati europei di primo livello, fra cui la stella
dell'Ajax Jari Litmanen. Anche le aspettative della federazione crebbero,
tanto che il CT Richard Møller Nielsen, vincitore del campionato d'Europa 1992
con la Danimarca, fu esonerato per non esser riuscito a qualificare la
Finlandia per il campionato del mondo 1998 e per Euro 2000.

La squadra poté sfruttare varie situazioni a favore durante le qualificazioni
del '98, che la portarono a pareggiare in Norvegia e vincere in Svizzera.
Nell'ultima partita la Finlandia avrebbe dovuto battere in casa l'Ungheria per
aggiudicarsi un posto ai play-off. Dopo una partita condotta quasi interamente
in vantaggio per un gol, la squadra venne raggiunta a causa di un autogol
sull'1-1 dagli ungheresi, perdendo la qualificazione. Møller Nielsen provò
allora a condurre i finlandesi all'europeo successivo, riuscendo a vincere
sorprendentemente in Turchia, ma non riuscendo a mantenere i ritmi dei turchi
e della Germania.

Antti Muurinen, che nel 2000 prese il posto di Møller Nielsen, probabilmente
ebbe a disposizione il gruppo più talentuoso di giocatori finlandesi di ogni
epoca, in cui figuravano il portiere Antti Niemi, il difensore Sami Hyypiä, e
gli attaccanti Teemu Tainio e Mikael Forssell, oltre al solito Litmanen. In
quel periodo la squadra ebbe la "sfortuna" di avere buona abbondanza solo in
porta, con Niemi, Enckelman e Jaaskelainen tutti titolari in Premier League.
Un sorteggio sfortunato inserì, però, la Finlandia in gruppo per il campionato
del mondo 2002 con le ben più forti Germania ed Inghilterra che, nonostante i
buoni risultati dei finlandesi tra cui due pareggi coi tedeschi e uno
casalingo con gli inglesi, oltre ad una vittoria per 5-1 contro la Grecia, si
dimostrarono ostacoli troppo duri. Buone speranze erano riposte anche per le
qualificazioni ad Euro 2004 dopo la promettente prestazione per i mondiali e,
soprattutto, dopo ottime vittorie in amichevole contro Norvegia, Belgio e
addirittura Portogallo. Invece la Finlandia cominciò il girone qualificatorio
perdendo con Galles e Serbia e Montenegro e per due volte di seguito con
l'Italia. Non bastò una vittoria casalinga per 3-0 sulla Serbia e Montenegro
per nutrire i sogni di qualificazione.

Alle qualificazioni per il campionato del mondo 2006 la Finlandia non riuscì a
ottenere neanche punto in sei partite contro le principali avversarie del
girone, ovvero Paesi Bassi, Rep. Ceca e Romania. Muurinen fu quindi esonerato
nel giugno del 2005 e sostituito da Jyrki Heliskoski, ma il cambio non fruttò
miglioramenti.

Nell'agosto 2005 fu quindi annunciato l'arrivo dell'inglese Roy Hodgson dal
gennaio dell'anno successivo. Dopo un periodo transitorio, la squadra iniziò
le qualificazioni ad Euro 2008 sotto la guida del CT inglese. La squadra si
batté aspramente contro il Portogallo per potersi qualificare, ma il pareggio
per 0-0 nell'ultima gara del girone ad Oporto contro i lusitani, quando ai
finlandesi sarebbe servita una vittoria, spense definitivamente le speranze di
qualificazione. Pur non essendosi qualificata, la selezione finlandese, forte
dei 24 punti che valsero il secondo posto in classifica, era tornata a
competere come una delle protagoniste del girone dopo ben dieci anni. La
compagine di Hodgson guadagnò il 33º posto nella classifica mondiale della
FIFA, miglior piazzamento di sempre nella graduatoria. A causa della mancata
qualificazione Hodgson decise, però, di lasciare la guida tecnica della
nazionale.

Sotto la guida di Stuart Baxter, la Finlandia mancò anche l'accesso al
campionato del mondo 2010, con un bilancio di 5 vittorie, 3 pareggi e 2
sconfitte nelle qualificazioni. Nel girone fu l'unica squadra a non uscire
sconfittsa nelle sfide contro la Germania, poi classificatasi terza al
mondiale, con i finlandesi che anzi conducevano le due partite contro i
tedeschi prima di essere raggiunti sul pari nei minuti finali. Ancora peggio
andò la campagna di qualificazione al campionato d'Europa 2012, conclusa con
sole tre vittorie, di cui due contro il modesto San Marino.

Le eliminatorie del campionato del mondo 2014 videro la Finlandia impegnata
nel girone della Spagna campione del mondo e d'Europa in carica, fermata sul
pari (1-1) dagli scandinavi, che chiusero il girone al terzo posto, alle
spalle di Spagna e Francia.

Il 12 agosto 2015 Hans Backe fu nominato nuovo commissario tecnico[4]. Nel
proprio girone eliminatorio del campionato d'Europa 2016 la squadra scandinava
si piazzò quarta. Nonostante ciò la federazione rinnovò la fiducia a Backe
anche per le qualificazioni al campionato del mondo 2018, ma al pareggio
casalingo con il Kosovo seguirono tre sconfitte consecutive nel girone.

Il 12 dicembre 2016 il ruolo di CT passò dunque a Markku Kanerva, che sostituì
l'esonerato Backe[5], ma non migliorò il rendimento dei suoi: la Finlandia
concluse le qualificazioni al mondiale di Russia 2018 al quinto posto nel
proprio girone, con due sole vittorie, di cui una contro l'Islanda poi
capolista del raggruppamento.

Inserita nel gruppo 2 della Lega C della neonata UEFA Nations League insieme a
Grecia, Ungheria ed Estonia, la squadra finlandese cominciò molto bene, con
quattro vittorie nelle prime quattro giornate contro Ungheria, Estonia (due
volte) e Grecia, le prime tre per 1-0 e con gol di Teemu Pukki e la terza,
contro i greci, per 2-0. Malgrado la sconfitta patita in Grecia in novembre
(1-0), la squadra ottenne la promozione aritmetica in Lega B, prima di perdere
l'ultimo match in casa dell'Ungheria (2-0).

Lista dei giocatori convocati dal CT Markku Kanerva per le sfide contro Grecia
e Italia, valevoli per le qualificazioni al campionato europeo di calcio 2020.

_Presenze, reti e numerazione aggiornate al 5 settembre 2019_.

La nazionale finlandese gioca tradizionalmente nello Stadio Olimpico di
Helsinki, il più grande stadio della nazione e impianto nazionale che ospita
tutti i maggiori eventi sportivi e musicali che si tengono in Finlandia.
Costruito tra il 1934 ed il 1938, è stato completamente ristrutturato nel 1994
e rimodernato nel 2005. È stato lo stadio delle Olimpiadi del 1952 e di vari
campionati internazionali di atletica leggera. Può ospitare circa 40.000
spettatori per le partite di calcio. Elemento caratteristico è un'imponente
torre visitabile da turisti e spettatori che offre panoramiche suggestive
sullo stadio e sull'intera città.

Prima della costruzione dell'Olimpico di Helsinki veniva usato il Pallokenttä,
sempre situato nella capitale finlandese, abbandonato poi definitivamente.
Attualmente invece partite minori vengono disputate nel più piccolo Ratina
Stadion di Tampere mentre, in presenza di altri eventi nell'impianto nazionale
o per comodità organizzative, è stato recentemente utilizzato anche il Finnair
Stadium di Helsinki, impianto moderno dotato di terreno artificiale.

La Finlandia gioca da sempre in tenuta bianco-azzurra, colori che richiamano
in maniera netta la bandiera nazionale. La maglia casalinga è storicamente
bianca, negli ultimi tempi sempre accompagnata da bordini o motivi azzurri,
mentre i pantaloncini sono tradizionalmente azzurri ma all'occorrenza anche
bianchi; i calzettoni sono bianchi. In trasferta la nazionale gioca coi colori
alternati, ovvero con maglia blu con inserti bianchi, pantaloncini bianchi e
calzettoni blu, anche se non è raro vederla in tinta unita blu.

Sul petto i giocatori finlandesi portano lo stemma della federazione
calcistica finlandese, composto da un pallone bianco-azzurro contenuto in un
triangolo e contornato da foglie d'alloro dorate.

Ormai sentito come simbolo è anche _Bubi_ , autentico portafortuna della
squadra. Da poco tempo la nazionale viene chiamata infatti _Huuhkajat_ ("i
gufi") a causa di un esemplare di gufo, chiamato appunto "Bubi" dalla
popolazione, che vive nei pressi dello stadio Olimpico ed è solito fare
apparizioni in campo mentre gioca la squadra. L'animale ha fatto la sua prima
apparizione in un partita del 2007 tra Finlandia e Belgio, finita poi con
un'inaspettata vittoria finlandese per 2-0.[6] Bubi è stato scherzosamente
nominato "Residente dell'Anno" di Helsinki e, curiosamente, ha visitato anche
la sua cerimonia di premiazione proprio all'interno dello stadio[7].

  
**Legenda** : **Grassetto** : Risultato migliore, _Corsivo_ : Mancate
partecipazioni  

  

NOTA: per le informazioni sulle rose successive al 1948 visionare la pagina
della Nazionale olimpica.

Dati aggiornati all'8 settembre 2019. I calciatori ancora attivi sono
contrassegnati con l'asterisco[10].

Altri progetti

