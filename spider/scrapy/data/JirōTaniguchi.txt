**Jirō Taniguchi** (谷口ジロー _Taniguchi Jirō_?; Tottori, 14 agosto 1947 – Tokyo,
11 febbraio 2017) è stato un fumettista ( _mangaka_ ) giapponese.

Appassionato di _manga_ sin da bambino, dopo il diploma liceale lavora per un
anno come impiegato, quindi decide di dedicarsi completamente alla narrativa
disegnata e si trasferisce a Tokyo. Al pari di tutti gli aspiranti _mangaka_
comincia l'attività come assistente di un autore già affermato, che nel suo
caso è Kyota Ishikawa, finché non gli viene proposto di creare una storia
tutta sua.[1]

_Kurorohorumu_ (Cloroformio), del 1970, è il titolo della sua opera prima che,
però, non supera la selezione per il premio indetto ogni anno dalla rivista
_Big Comic_ della Shogakukan, mentre nello stesso anno ottiene di pubblicare
_Kareta heya_ (La stanza arida), storia breve incentrata su una stanza di una
ex casa d'appuntamenti in cui l'autore ha realmente abitato.[2] L'anno
successivo riesce quindi a vincere l'ambito premio _Big Comic_ con il manga
_Tōi koe_ (Voci lontane), e nel 1975 inizia a pubblicare la sua prima serie,
_Namae no nai dobutsutachi_ (Animali senza nome), che ha per protagonisti gli
animali, soggetto che sarà tra i suoi preferiti.

L'anno seguente comincia una collaborazione con lo scrittore Natsuo Sekikawa
insieme al quale lavorerà nel corso degli anni ad una serie di opere _hard
boiled_ tra cui _Rind! 3_ , _Muboi toshi_ (Città aperta), _Nishikaze wa shiro_
(Il vento dell'est è bianco), la raccolta _Tokyo Killers_ (Tokyo Killers) e
_Jikenya kagyō_ (Trouble is my business).

Nel 1980 inizia a collaborare anche con lo scrittore Caribu Marley disegnando
in successione alcune storie ambientate nel mondo della boxe, tra cui _Ao no
Senshi_ (Il guerriero blu), _Nakkuru – Ken no ran_ (Nocche - Pugno ribelle) e
_Live Odyssey_. Nel 1985 comincia quindi a lavorare alla serie _Bocchan no
jidai_ (Ai tempi di Bocchan), ancora su testi di Sekikawa e tratto da un
classico della letteratura giapponese, _Bocchan_ di Soseki Natsume, ambientato
nel periodo Meiji (1868-1912). Tra il 1984 e il 1986 pubblica _Blanca_
(Blanca), storia scritta da lui stesso su di un portentoso cane geneticamente
modificato.

Nel 1988 si cimenta anche nella fantascienza, con la serie _Chikyu hyokai
kiji_ (Cronache del dissolvimento della Terra). Nel 1990 inizia a disegnare
due serie di racconti brevi, successivamente raccolte nei volumi _Genju jiten_
(Enciclopedia degli animali primordiali) e _Aruku hito_ (L'uomo che cammina).
Nel 1992 vince il premio _Shogakukan_ con _Inu o kau_ (Allevare un cane) e
l'anno seguente pubblica _K_ , una storia di ambientazione alpinistica scritta
da Shiro Tosaki. Sempre in questo periodo realizza la raccolta _Keyaki no ki_
(L'olmo e altri racconti), tratta dai racconti dello scrittore Ryuichiro
Utsumi. Del 1995 è invece _Chichi no koyomi_ (Al tempo di papà), un vero e
proprio romanzo a fumetti, cui segue nel 1998 _Harukana machi-e_ (In una
lontana città), di entrambi i quali scrive anche i testi. Nel 1998 viene
premiato con l' _Osamu Tezuka Award_ per il manga _Bocchan no jidai_ , finito
di pubblicare dopo oltre dieci anni di lavoro.

Jirō Taniguchi per molto tempo ha letto e studiato il fumetto europeo,
maturando così uno stile grafico originale, minimale e realistico,
evidentemente non appiattito sugli schemi dell'industria _mainstream_ del
fumetto giapponese. Proprio questa sua caratteristica lo ha reso molto
popolare nel vecchio continente, soprattutto in Francia, tanto che uno dei
suoi autori più significativi, Moebius (al secolo Jean Giraud), gli ha chiesto
di disegnare una propria storia. Nel 1996 vede così la luce _Ikaru_ (Icaro),
suggestivo manga fantascientifico pubblicato sul settimanale giapponese
_Morning_ , che però non ottiene grande consenso, forse per la tradizionale
diffidenza che accompagna gli autori stranieri in Giappone, restando alla fine
incompiuto.

Tra le opere dell'inizio del nuovo millennio vanno ricordate _Kamigami no
itadaki_ (La vetta degli dei), pubblicato nel 2000 e tratto da un romanzo
dello scrittore Baku Yumemakura, con il quale Taniguchi collabora da tempo;
_Sōsakusha_ (La ragazza scomparsa) sempre del 2000; _Ten no taka_ (Sky Hawk)
del 2002, un omaggio al genere _western_ con due giapponesi che si ritrovano
tra indiani e cowboys nella frontiera americana alla fine del XIX secolo;
_Seton_ (Seton) del 2004, sulla vita del naturalista Ernest Thompson Seton e
_Hareyuku sora_ (Un cielo radioso) del 2005. Nel 2003 ha vinto il premio
_Alph'Art_ al Festival di Angoulême per la migliore sceneggiatura con
_Harukana machi-e_ (In una lontana città), e nel 2004 il premio Attilio
Micheluzzi per la migliore serie straniera al Comicon di Napoli con _Bocchan
no jidai_ (Ai tempi di Bocchan).

Nel 2011 Taniguchi viene insignito della medaglia di Chevalier de l'Ordre des
arts et des lettres dallo Stato francese[3] ed è stato l'ospite principale
dell'annuale edizione di Lucca Comics & Games.

È morto l'11 febbraio 2017, all'età di 69 anni, dopo una lunga malattia.[4]

La vasta opera di Jirō Taniguchi abbraccia molteplici generi, dallo storico al
_western_ , dalla fantascienza allo sport, per arrivare a veri e propri
_graphic novel_. Ma indubbiamente è necessario tracciare una netta linea di
demarcazione tra le opere solo disegnate e quelle delle quali è autore unico,
come _Aruku hito_ , _Chichi no koyomi_ e _Harukana machi-e_. Sono soprattutto
queste ultime, infatti, a dare lo spessore di un artista maturo e completo,
capace di indurre il lettore a profonde riflessioni sui grandi temi della vita
e della società.[5] La poetica ed il ritmo narrativo posato, tipicamente
giapponesi, ed il tratto chiaro e leggero, più vicino alla tradizione europea,
fanno d'altronde di Jirō Taniguchi un vero e proprio _outsider_ del panorama
fumettistico nipponico, del quale egli stesso ha più volte dichiarato di non
sentirsi del tutto parte integrante.[6]

Altri progetti

