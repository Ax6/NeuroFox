**Vittorito** ( _Vëtturréitë_ in abruzzese[3]) è un comune italiano di 841
abitanti della provincia dell'Aquila in Abruzzo.

Situato nella parte nord della Valle Peligna, alle pendici del monte
Castellano. Fa parte della Comunità montana _Peligna_.

Vittorito iniziò ad essere abitata nel IX secolo circa, come presidio di
Castelvecchio Subequo, ricostruita sulle rovine di templi romani.
Testimonianza è la chiesa di San Michele Arcangelo, fondata dai Longobardi.

Nel 1076 cominciò in Abruzzo il periodo dell'incastellamento e secondo il
Chronicon Casauriense Vittorito possedeva una rocca sopra lo sperone roccioso
che sovrasta il borgo, assieme ad una torre puntone.

Prima del terremoto della Maiella del 1706, Vittorito era suddivisa nel Borgo
Superiore e Borgo Inferiore, di matrice rinascimentale, tranne San Michele.

Si tratta della chiesa più antica di Vittorito, fondata circa nell'VIII secolo
dai Longobardi che incastellarono il feudo, costruendo la torre ancora
presente sopra la montagnetta che sovrasta il paese. Durante i lavori di scavo
del 1970 della Soprintendenza, il pavimento è stato restaurato secondo lo
schema medievale, e sono stati rinvenuti basamenti di un tempio romano del II
secolo. Si tratta della "cella" che conservava il simulacro del culto, a forma
rettangolare, ed è in opus reticulatum. La chiesa fu ampliata nell'epoca del
gotico (XIV secolo), o più avanti, vista la ricostruzione di gran parte dei
monumenti della zona Peligna dopo il sisma del 1456, e ciò è dimostrato dal
ciborio interno, nonché dalla base del campanile, che forse era più elevato.
Il nuovo terremoto del 1706 danneggiò nuovamente la chiesa, per cui fu
ricostruita la facciata tarda, e manomesso l'interno.

La chiesa attuale è una ricostruzione settecentesca dell'originale, che doveva
essere più grande, e di certo a pianta longitudinale, e non a pianta quadrata
con l'esterno in stile tardo settecentesco, differente dal campanile con la
base gotica.. La chiesa è senza abside sporgente, divisa in tre navate
sorrette da eleganti nudi pilastri a piedritti di conci regolari, con semplici
basi e collegati da tre conci all'imposta delle archeggiature ogivali di
destra (a sesto acuto), e a tutto sesto a sinistra (per rifacimento del
restauro).

Il parametro della facciata orientata è formata da conci ben connessi, in
basso si aprono due finestrelle di pietra, rifinite in basso, sul davanzale,
con blocchi provenienti dal coronamento del podio del tempio romano, e un
portale settecentesco. Esso è ornato sull'architrave da un'incisione a
carattere longobardo-gotico (segno che il portale originale è stato manomesso
con quello più tardo). Presso il piazzale della chiesa sorgeva il tempio
romano, poiché nel 1854 uno scavo permise il ritrovamento di un mosaico
insieme a molte mensole lavorate. Una lapide posta sul muro laterale della
chiesa recita: C.LARONIUS / C.FAVOR / LARONIAE / L.THYNDARIDI. Una seconda
lapide recita: L. SARIO L. FIL SER FELICI DECURIONI CORFINIENSIUM / IUVENI INC
QUI VIXIT ANNIS XXX MENSIBUS VI DIEBUS X / L. SARIUS FELIX PATER ET PONTIA
IUSTINIA MAER FILIO / PIISSIMO ET L. SARIUS IUSTINUS FRATER ET SARIA FELICU /
LA SOROR POSUERUNT / L.D.D.D.

Il campanile ha pianta quadrata ed è diviso in due lati: il primo è gotico,
come dimostra la cornice ad archeggiature, e la finestra stretta e lunga, il
secondo è un rifacimento rozzo settecentesco, ed ospita la cella campanaria.

All'interno sulla sinistra si apre un arco ogivale con affreschi raffiguranti
San Sebastiano e frammenti di San Cristoforo. L'attenzione si concentra sul
tabernacolo gotico dell'altare, costituito da due robuste colonne rotonde
davanti a due colonne ottagonali, addossate al muro, e sorreggenti la volta a
crociera, rafforzata da costoloni prismatici, delineati e modellati nello
slancio, dipinti da affreschi rinascimentali del Quattrocento. Le colonne e i
pilastri sono decorati con foglie e capitelli polistili con motivi vegetali e
animali, simili a quelli dell'abbazia di San Clemente a Casauria.

La copertura a costoloni è decorata nelle vele con figure a mezzo busto dei
Quattro Evangelisti: le pareti laterali mostrano quattro santi in piedi, tra
cui spicca Santa Caterina che mostra la ruota del martirio; il lato frontale
raffigura l'Annunciazione: dall'angelo Gabriele parte un raggio di luce, lo
Spirito Santo, sotto forma di colomba, che va verso la Madonna orante, con un
libro aperto in mano. La parete absidale ha una finetsrella dove sono dipinti
un Ecce Homo e un Cristo benedicente dentro la mandorla, ognuno dei quali
sorretti da un angelo, che volge lo sguardo al medaglione centrale.

Alla parte destra della chiesa sono conservate lastre dell'VIII secolo, una di
ambone e un'altra di recinzione presbiteriale. Una mostra l'aquila nell'atto
di volare stringendo un animale, un agnello. Sopra l'aquila c'è una croce
greca contornata da intrecci vegetali; sulla cossta del pluteo sono incise
lettere della parola URSU, ossia il nome del lapicida.

Le severe capriate della navata centrale sono state rifatte nel primo restauro
del 1952 per opera della Soprintendenza, eliminando la copertura a volta a
botte in intonaco. Gli affreschi furono ripuliti nel 1941 dal pittore Luigi
Rosmini, con il consolidamento della stuccatura della ditta Benelli
Lascialfari Villard di Pisa nel 1986.

La chiesa è sede della parrocchia e si trova in Piazza Umberto. Fu costruita
nel XV secolo, nella zona allora periferica di Vittorito, durante il regno di
Giovanna II di Napoli. I lavori di costruzione terminarono nel 1511, come
testimonia una lapide interna, e ci furono rimaneggiamenti interni solo dopo
il 1706. La facciata presenta un portale in pietra con la cornice classica
tardo romanica, e architrave su mensole con stemma mariano, dove si legge AVE
MARIA. Sul portale ci sono tre affreschi cinquecenteschi, dove sono visibili
la Madonna in trono col Bambino, con cornice fiancheggiata da due candelieri
su fondo rosso; a sinistra Sant'Erasmo in abiti vescovili e a destra San
Cristoforo, protettore dei pellegrini.

La chiesa prima del 1706 aveva due navate, successivamente ingrandita per
averne tre: quella centrale con volta a botte e quelle laterali con volta a
cupola. L'abside e la volta centrale sono state decorate dal pittore Tito
Orlando nel 1857; sono raffigurati degli angeli e il ciclo dell'Annunciazione,
della Natività e dell'Assunzione; sulla parete sinistra lo Sposalizio e sulla
destra San Gioacchino e Sant'Anna con Maria bambina. Le statue lignee
raffigurano la Madonna col Bambino, la Madonna delle Grazie e la Madonna del
Borgo, venerata a Vittorito; nelle lesene laterali ci sono scolpiti due
candelabri con fiamme accese, in basso al centro una testa d'angelo e ai lati
l'iscrizione AVE VIRGO MATER CHRISTI 1511. Particolarmente interessante è la
statua della Vergine col Bambino, del Cinquecento, coperta da un manto dorato,
con in capo una corona d'argento e una rosa nella mano destra di Maria.

In via San Sebastiano, è stata eretta nel XVI secolo per voto al santo durante
la peste. La chiesa ha pianta rettangolare molto semplice, con abside
semicircolare. La facciata a coronamento orizzontale ricalca le classiche
faccia delle chiese aquilane, con un tardo portale romanico a tutto sesto, con
la lunetta ornata da fondo dorato con al centro San Rocco e il cane.

La parte più alta di Vittorito è contornata da un insieme di palazzi quattro-
cinquecenteschi che compongono un ventaglio, da cui si sviluppa il borgo
settecentesco. Questa porzione sopravvissuta era la parte che precedeva
l'antico castello longobardo, di cui rimane la torre in cima al monticello,
semi-diroccata. Dal 2010 sono partiti i lavori di restauro per rendere
fruibile la zona, che di interesse ha l'ingresso di Porta da Piedi: un grosso
palazzo con bastoni da cui si forma l'arco a tutto sesto, sormontato da una
torretta ottocentesca con racchiuso l'orologio civico.

Fa parte della riserva naturale di Vittorito, ed è un monumento realizzato nel
1959 dall'architetto Liberatoscioli, avente forma di un altare greco classico
sorretto da colonne. Dal belvedere di Montecastellano si può avere una vasta
panoramica della valle Peligna, che abbraccia anche la zona delle gole di
Popoli, la montagna del Morrone, fino a Sulmona, con il sovrastante borgo di
Pettorano.

Abitanti censiti[4]  

Altri progetti

