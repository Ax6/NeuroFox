**Donovan** , pseudonimo di **Donovan Phillips Leitch** (Glasgow, 10 maggio
1946), è un cantautore e musicista britannico.

Si fece conoscere presso il grande pubblico con _Catch the Wind_ ,
partecipando a numerosi programmi televisivi come _Ready, Steady, Go!_. Grazie
al successo del brano si esibì anche in America in alcune apparizioni
televisive e al Newport Folk Festival del 1965, dove duettò con Joan Baez
nella sua _Colours_. Fu lanciato come "risposta britannica" a Bob Dylan,[1]
sebbene con l'album _Sunshine Superman_ , dalle forti tinte psichedeliche,
abbia dimostrato di saper andare al di là di questo cliché.[2]

Nel suo primo periodo musicale le sue composizioni erano in puro stile folk,
eseguite con sola voce e con uno stile di chitarra acustica appreso da
musicisti della scena di Glasgow, come Dirty Hugh, Mac Macleod o Mick Softley.
La stampa lo descrisse come "Il Bob Dylan britannico" ( _The British Bob
Dylan_ ), attirando l'attenzione del cantautore americano durante il suo tour
inglese del 1965. Il film documentario _Dont Look Back_ , girato nel corso di
questo tour, mostra un Dylan interessato a saperne di più sul giovane
scozzese, al quale non risparmia però qualche battuta sarcastica. Il film
mostra anche il primo incontro tra i due, in una stanza d'albergo trasformata
in bivacco alcolico. Il timido ed educato Donovan esegue _To Sing for You_ la
cui dolce melodia ricorda molto lo stile delle prime canzoni del rivale.
Dylan, trincerato dietro i suoi occhiali da sole, lo ascolta pronunciando
parole di apprezzamento, e poi acconsente alla richiesta dello scozzese di
suonare _It's All Over Now, Baby Blue_ , il suo ultimo singolo, uscito circa
un mese prima. Ma nonostante i primissimi lavori di Donovan richiamassero in
maniera esplicita lo stile di Dylan e di Woody Guthrie, il tempo dimostrerà
presto le loro differenze.

Già dal 1966, con l'assistenza del produttore Mickie Most (The Who, Cat
Stevens ed altri), e del musicista e arrangiatore John Cameron, Donovan incide
_Sunshine Superman_ con sonorità psichedeliche che si discostano completamente
dallo stile acustico che aveva caratterizzato l'artista agli esordi. A queste
registrazioni parteciperanno musicisti come Jimmy Page e John Paul Jones
(futuri membri dei Led Zeppelin) e Shawn Phillips. Il 3 settembre dello stesso
anno la rivista _Cash Box_ premia _Sunshine Superman_ di Donovan come miglior
singolo (che raggiunge la vetta della Billboard Hot 100).[3] Il brano
raggiunge anche la seconda posizione in Australia, Canada, Paesi Bassi e Regno
Unito, la quarta in Irlanda, la settima in Germania e la nona in Francia.

Il successo è ormai consolidato in entrambe le sponde dell'Atlantico e Donovan
è quasi sempre presenza fissa in classifica. Tra il 1967 e il 1968 Donovan
sforna molti dei suoi classici come _Mellow Yellow_ , _Wear Your Love Like
Heaven_ , _Jennifer Juniper_ (della quale verrà anche incisa una versione in
lingua italiana, su testo di Paolo Limiti) e _Hurdy Gurdy Man_. Sempre nel
1968 l'artista, deciso anch'egli a seguire la dottrina dello yogi Maharishi
Mahesh, raggiunge i Beatles in India; della comitiva in pellegrinaggio fanno
parte anche il cantante dei Beach Boys Mike Love e l'attrice Mia Farrow.

Nel 1969, comparve e cantò nel film _Se è martedì deve essere il Belgio_ ,
nella parte minore di un cantante in un ostello. In quell'anno registra
_Barabajagal_ con l'ausilio del Jeff Beck Group, la band del chitarrista
transfuga dagli Yardbirds; del gruppo faceva parte anche il futuro chitarrista
dei The Rolling Stones, Ron Wood. Al disco segue una rottura con il produttore
Mickie Most, che si ricomporrà solo qualche anno più tardi. Barabajagal è
l'ultimo grande successo da classifica di Donovan, e anche se molti eseguono
cover dei suoi brani (la stupenda versione di _Season of the Witch_ sull'album
_Supersession_ di Mike Bloomfield, Al Kooper e Stephen Stills ne è la
testimonianza), la sua carriera ha iniziato la parabola discendente.

Gli anni settanta iniziano in sordina con gli l'album _Open Road_ (1970) e
_HMS Donovan_ (1971), buoni dischi ma ormai lontani dai successi di solo tre o
quattro anni prima. Roots of Oak, una delle canzoni contenute in Open Road, fu
scelta in Italia come sigla iniziale dello sceneggiato televisivo _Un certo
Harry Brent_ del 1970. L'artista prosegue comunque in maniera coerente e
dignitosa il suo percorso, tra continui concerti, tour esteri e collaborazioni
con altri artisti fino a metà anni '80.

Tra numerose collezioni celebrative pubblicate negli anni, per nuovo materiale
di Donovan bisognerà aspettare il 1996 con l'uscita di _Sutras_ , prodotto da
Rick Rubin, noto produttore tra gli altri di Red Hot Chili Peppers, Johnny
Cash e Beastie Boys.

Dopo l'album per bambini _Pied Piper_ del 2002, è il momento del ritorno e nel
2004 Donovan pubblica l'album _Beat Cafe_ , prodotto da John Chelew, alle cui
registrazioni partecipano noti session-man come il batterista Jim Keltner.

Donovan è padre dell'attrice Ione Skye, che ha sposato il cantante australiano
Ben Lee nel 2008.

Altri progetti

