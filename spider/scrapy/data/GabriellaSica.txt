**Gabriella Sica** (Viterbo, 24 ottobre 1950) è una poetessa e scrittrice
italiana.

Nata a Viterbo, vive a Roma dall'età di dieci anni. Ha compiuto i suoi studi a
Roma, dove attualmente insegna letteratura italiana all'università "La
Sapienza".

Inizia a pubblicare i suoi testi poetici sulla rivista «Prato pagano» nel 1980
e su l'«Almanacco dello specchio» nel 1983. Nel 1986 pubblica il suo primo
libro di poesie, dal titolo "La famosa vita", che vince il Premio di Poesia
Brutium-Tropea. Escono poi nel 1992 "Vicolo del Bologna", nel 1997 "Poesie
bambine", nel 2001 "Poesie familiari" (Fazi Editore), che vince il Premio
Internazionale di Poesia Camaiore ed è finalista vincitore al Premio Frascati
di Poesia e al Premio Metauro. Nel 2009 pubblica il suo ultimo libro di
poesia, "Le lacrime delle cose", vincitore del Premio Nazionale Alghero Donna
di Letteratura e Giornalismo per la sezione poesia nel 2010, del Premio
Garessio-Ricci, finalista vincitore al Premio Internazionale Dessì e al Premio
Lucia Rodacanachi-Arenzano.

A partire dagli anni '80 inizia a svolgere un'intensa e generosa attività
nell'ambito della poesia contemporanea, aggregando attorno alla rivista «Prato
pagano», che dirigerà dal 1980 al 1987, molti poeti della cosiddetta
"generazione dell'80" (detta anche della "parola ritrovata"). Lei stessa
racconta, nell'introduzione a un libro di Flavia Giacomozzi, _Campo di
battaglia. Poeti a Roma negli anni ottanta (antologia di «Prato pagano» e
«Braci»)_ , come in quegli anni ci sia stata «una postura morale acquisita dai
poeti giovani, l'aggiunta di un supplemento di interiorità che rappresentò un
modo per ristabilire l'autenticità e la credibilità del fare poesia».

Ha curato un convegno nel 1993 con poeti e critici i cui interventi sono stati
raccolti a cura sua e di Maria Ida Gaeta ne _La parola ritrovata. Ultime
tendenze della poesia italiana_ ( Marsilio, 1995) e scritto un insolito libro
sulla metrica come risorsa tecnica e umana della poesia _Scrivere in versi.
Metrica e poesia_ (Pratiche 1996; nuova edizione aggiornata e ampliata, il
Saggiatore 2003, ora 2011, con l'aggiunta di una muova Lettera sulla poesia).

Ha inoltre ideato e realizzato per la Rai, con la regia di Gianni Barcelloni,
alla fine degli anni Novanta, sei video sui grandi poeti del Novecento
(Giuseppe Ungaretti, Eugenio Montale, Pier Paolo Pasolini, Umberto Saba,
Sandro Penna e Giorgio Caproni), i cui primi tre sono stati pubblicati in
videocassetta da Einaudi (2000 e 2001).

Nel 2000 ha scritto e letto alla Radio "C'erano i contadini", testo che
alterna commenti d'autore alle voci popolari della Tuscia di cui è originaria.

Il suo libro "Emily e le Altre. Con 56 poesie di Emily Dickinson", uscito nel
2010, ha avuto riconoscimenti di critica e di pubblico.

Le poesie di Gabriella Sica, apprezzate fin dall'inizio da Elsa Morante,
Attilio Bertolucci e Giovanni Raboni, sono state tradotte in francese,
inglese, rumeno e, in particolare, in spagnolo (in alcune antologie di poesia
italiana e con il volume "No sentirás el ruisenor que llora", nella traduzione
di Mercedes Arriaga).

Nel settembre del 2014 Gabriella Sica ha ricevuto a Lerici il Premio
Internazionale per l'opera poetica del LericiPea, con Agi Mishol (israeliana)
e Amel Moussa (tunisina): tre donne di diverse sponde per la "Poesia, grande
madre del Mediterraneo".

A fine 2015 è uscito _Cara Europa che ci guardi 1915-2015_ (Cooper editore),
presentato in anteprima al "Festival della Letteratura di viaggio" a Roma, e
poi a "Book city" a Milano. Libro multiforme su una mappa multiforme qual è
l'Europa controversa dei nostri anni. Comprende storie alla spicciolata della
famiglia d'origine, del nonno e lo zio durante la prima guerra mondiale, della
madre ragazza sotto le bombe della seconda guerra mondiale, il padre in Africa
e poi durante "Roma città libera". In 35 capitoli mescola storia privata e
Storia di un secolo perché il passato aiuti a trovare il filo per uscire dal
labirinto dell'Europa nei nostri complicati anni. Ricordi, riflessioni, micro-
romanzi, inserti in poesia, disegni e foto compongono la mappa della
terremotata Europa nel terremotato mondo globale.

