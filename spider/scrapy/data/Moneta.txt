Per **moneta** si intende tutto quello che viene utilizzato come mezzo di
pagamento e intermediario degli scambi e che svolge le funzioni di:

La funzione "centrale" della moneta è quella di strumento di pagamento, visto
che le altre funzioni sono o conseguenza di essa o condizione favorevole per
il suo svolgimento. La distinzione tra unità di conto e mezzo di pagamento era
più evidente nelle economie antiche, quando esistevano monete "virtuali", oggi
si direbbe scritturali, (come il talento, la lira medioevale ecc.) che non
esistevano fisicamente e non venivano coniate, ma servivano solo per contare e
stipulare i contratti (unità di conto); le monete reali (mezzi di pagamento)
si usavano per saldare l'obbligazione.

Scrive il premio Nobel Samuelson:

«La moneta, in quanto moneta e non in quanto merce, è voluta non per il suo
valore intrinseco, ma per le cose che consente di acquistare.»

Mentre nell'antichità esistevano soltanto le monete metalliche, consistenti
solitamente in dischi di varie dimensioni e composizione, usati come strumenti
di pagamento o tesaurizzati, nelle economie moderne alla moneta metallica si è
affiancata o sostituita la moneta cartacea, più facile ed economica da
produrre e utilizzare, nonché diversi altri tipi di "monete" immateriali, a
cominciare dal deposito bancario (in quest'ultimo caso si parla di "moneta"
intesa in senso lato, come strumento di pagamento complementare rispetto alla
moneta in senso stretto). Il concetto di moneta è ampiamente studiato
nell'ambito dell'economia monetaria, mentre in ambito applicativo si parla
comunemente di politica monetaria dove il diritto di emissione di moneta
appartiene solitamente ad uno Stato e va sotto il nome di sovranità monetaria.

Nella nostra esperienza quotidiana la moneta è essenzialmente uno strumento di
pagamento, un mezzo di scambio con cui paghiamo e siamo pagati.

In realtà la moneta ha avuto ed ha anche altre funzioni, ma nessuna di queste
può essere rintracciata dall'etimo del suo nome che risulta particolarmente
affascinante e che si deve alla famosa storia delle oche del Campidoglio.

Nel 390 a.C. Roma si trovava sotto l'assedio dei Galli di Brenno; sulla
cittadella del Campidoglio vi era il tempio di Giunone dove venivano allevate
delle oche sacre alla dea.

Una notte, al sopraggiungere dei Galli, le oche presero a starnazzare e
svegliarono l'ex-console Marco Manlio che diede l'allarme. L'attacco fu quindi
sventato grazie alle oche sacre. Manlio aggiunse al suo nome il cognomen
_Capitolinus_.

Da quel momento la dea Giunone acquisì l'appellativo di _Moneta_ , dal verbo
latino _monere_ che sta per avvertire, ammonire, in quanto si credeva che
avesse lei destato le oche per avvertire dell'arrivo dei Galli.

Successivamente, verso il 269 a.C., in prossimità del tempio di Giunone Moneta
sul Campidoglio venne edificata la zecca che venne messa proprio sotto la
protezione della Dea Moneta. A quel punto fu il linguaggio popolare a
trasmettere l'appellativo della Dea dapprima alla zecca e poi a ciò che lì si
produceva.

Il _nomisma_ dei greci ed il _nummus_ dei latini divenne quindi moneta.

La zecca si trovava dove oggi sorge la Basilica di Santa Maria in Aracoeli.

È necessario fare un'importante distinzione tra il concetto di denaro e quello
di moneta.

Il _denaro_ è il circolante accettato del mercato, ossia da tutti, in un
distinto periodo storico. I gettoni telefonici, i miniassegni degli anni
settanta, le caramelle date di resto al bar, le hours di Ithaca (New York)
sono un esempio di denaro. In antichità, prima della nascita della moneta in
senso stretto, il denaro era costituito da oggetti di vario genere e non solo:
semi di cacao, conchiglie, barrette di ferro, spiedi, sale (da cui _salario_
), bestiame (da cui _pecunia_ ) e così via.

La _moneta_ (in senso stretto) è il circolante emesso dallo Stato in un
distinto periodo storico. Fa parte della categoria del _denaro_ fino a quando
viene accettata dal mercato: le monete fuori corso e le monete svalutate non
sono più _denaro_ in quanto nessuno le accetta.

La moneta vera e propria è un'invenzione relativamente recente, ponendosi
attorno alla metà del VII sec a.C. Prima della comparsa della moneta le
transazioni economiche venivano effettuate tramite il baratto, poi moneta
naturale o moneta-merce, ed infine metallo-utensile.[1]

Si ritiene che sia stata la necessità di gestire commerci sempre più intensi a
determinare la diffusione finale della moneta, ma non tutti però condividono
questa visione "rettilinea" della nascita della moneta in seguito alle
esigenze dell'economia di scambio/mercato.

In assenza di moneta lo scambio di beni e servizi comporta il ricorso al
baratto. Lo scambio di beni o servizi contro altri beni o servizi tipicamente
risulta funzionale in economie caratterizzate da ridotta frequenza delle
transazioni.

Qualora il venditore non desiderasse ricevere, in cambio del bene ceduto, il
bene che gli viene proposto, può rifiutare lo scambio oppure accettare il bene
proposto per poi rivenderlo ad altri in cambio di un bene gradito oppure di un
bene che a sua volta consenta di ottenere quanto desiderato.

Così il venditore può ottenere il bene desiderato solo dopo una serie di
scambi (baratto multiplo), che non facilitano la compravendita di beni e
servizi: l'assenza di un mezzo di pagamento di diffusa accettazione frena
certamente gli scambi (scarsa efficienza allocativa), impedendo così anche
l'evoluzione della specializzazione produttiva e il conseguente aumento di
produttività (scarsa efficienza nella produzione).

Inoltre in assenza di moneta è quasi impossibile il risparmio. Chi produce un
bene deve consumarlo o venderlo prima che deperisca (si pensi ai generi
alimentari) e solo una piccola parte dei beni può essere conservata e
consumata in futuro.

Inoltre il baratto diventa difficile da realizzare per beni indivisibili. Un
esempio può essere offerto dai capi di bestiame vivo.

Con la nascita di economie agricole, la maggiore sedentarietà ed
organizzazione del lavoro resero sempre più evidente la necessità di un
sistema di commercio più articolato del baratto.[1] All'aumentare della
frequenza degli scambi, diventa perciò necessario che subentri in gioco uno
strumento accettato in pagamento da tutti gli operatori economici, consistente
di fatto in beni con un proprio valore intrinseco: Tale moneta merce (o merce-
campione o moneta naturale) poteva essere estremamente varia ma doveva
assolvere per fungere da mezzo di scambio (e quindi "moneta" in senso lato)
alcune specifiche caratteristiche:[1]

Tali caratteristiche sono comuni a vari beni che sono stati usati come mezzi
di pagamento anche fino alla metà del Novecento dai popoli senza scrittura:
vari tipi di metalli (non solo oro ed argento, ma anche rame e ferro), il
sale, le conchiglie nell'area del Pacifico (cauri),[2] il tè, pezze di
tessuto, pietre in diverse forme (nel mediterraneo neolitico, l'ossidiana era
il più diffuso mezzo di scambio).

Anche alcune grandi civiltà o comunque civiltà dotate di scrittura hanno
continuato a utilizzare beni come moneta fino a tempi recenti o quando forme
di monetazione alternative esistevano. Nel mondo latino aveva grande
importanza il bestiame; in Giappone, dove il riso è rimasto l'unità di conto
dei grandi feudi fino all'abolizione degli stessi; nel 1868, in Islanda, di
ogni merce si stabiliva l'equivalente in pesce secco fino al XIX secolo[2]; ma
anche la Cina ha utilizzato dei veri e propri lingotti, i tael d'argento, fino
agli anni trenta del Novecento.

La moneta dunque è una forma di pagamento astratta ed evoluta, ovvero una
contropartita di un bene o servizio che sostituisce il baratto e offre al
contempo un'ampia flessibilità d'acquisto di qualsiasi altro tipo di bene,
anche frazionario, al prezzo del suo rispettivo valore, che è determinato
dall'interazione di quattro fattori: costo di produzione, utilità, domanda e
offerta.

Nel sistema di scambio in merce assumono importanza i metalli i quali hanno
una notevolissima resistenza rispetto al trascorrere del tempo, sono
frazionabili a piacere mantenendo le stesse caratteristiche fisiche ed hanno
un uso industriale di rilievo. Inizialmente i metalli utilizzati come moneta
merce nella forma di lingotti o sbarre, od anche polvere; gli Ebrei usano dal
II millennio a.C. come unità di peso il _kikkar_ (anello), e verso la seconda
metà del millennio apparvero i pani di rame egeo-cretesi, all'inizio
rettangolari e poi più simili a una "doppia ascia", che circolarono fino al X
sec. a.C. grazie agli scambi marittimi nel Mediterraneo orientale.[3]

Il sistema di pagamenti in metallo dà luogo a due inconvenienti. Innanzitutto
chi riceve il lingotto in pagamento si deve accertare che esso abbia il peso
dichiarato. E perciò si deve sempre portare dietro una bilancia per effettuare
il controllo. Inoltre c'è il rischio che il metallo non sia puro e perciò chi
riceve il pagamento deve altresì portarsi dietro una "pietra di paragone" od
altro strumento per verificare la purezza del metallo.

Nelle economie del Mediterraneo antico e dell'India i metalli preziosi si sono
affermati come strumenti di pagamento, in particolare con la loro
trasformazione in monete d'oro, d'argento e di rame.

La tradizione vuole che la moneta sia stata coniata per la prima volta da
Creso, re di Lidia, nel VII secolo a.C. Nel secolo successivo l'uso di coniare
monete si è diffuso nell'Impero Persiano e nelle città greche. Quindi,
attraverso i Greci, l'uso della moneta è stato introdotto nel Mediterraneo
Occidentale. Infine al tempo di Alessandro Magno si è diffuso anche in India.

In alcune civiltà si è usato uno solo dei due metalli preziosi poiché per la
legge di Gresham «In un Paese con due monete legali in circolazione, la
cattiva scaccia la buona, quando il rapporto reale tra esse viene a mutare».
Ad esempio in Cina, India, Russia, Persia si usavano solo monete d'argento.
Nel Mediterraneo, unificato a partire dall'Impero Romano, prevalse invece la
monetazione aurea. Il rame si usava in tutti questi territori per le monete di
minor valore.

Nel Medioevo, sia nell'Europa Occidentale sia nel mondo Islamico, si affermò
il bimetallismo. In tale sistema le monete di maggior valore erano quelle
auree e venivano spesso tesaurizzate. Le monete d'argento, di valore
intermedio, erano utilizzate per le grandi transazioni commerciali. Le monete
di rame erano infine usate per il commercio al dettaglio. Era lo Stato che
stabiliva il rapporto di scambio fra oro ed argento. Tale rapporto variava in
conseguenza della scoperta di nuove miniere di oro o di argento, oscillando
generalmente fra 1:10 ed 1:12.

La moneta, in questa lunga fase storica, non è altro che un lingotto recante
il punzone del re o della repubblica. Ciò permette di evitare il controllo del
peso e del titolo della moneta ad ogni passaggio. Infatti lo Stato, punzonando
il lingotto, promette che lo accetterà come mezzo di pagamento (tipicamente
delle imposte) e pertanto, anche se il peso risultasse inferiore (a causa
delle "tosature"), o se il titolo risultasse inferiore al dovuto (perché la
zecca stessa tende a coniare moneta "di bassa lega") chi ha in mano una moneta
sa che lo Stato non gliela può rifiutare.

Se lo Stato non può rifiutare di accettare la propria moneta, lo possono
invece fare i privati. Chi deve ricevere un pagamento potrà rifiutare sia le
monete "tosate", ovvero a cui i precedenti possessori hanno limato via qualche
grammo di metallo prezioso; oppure potrà rifiutare monete di lega "cattiva".
D'altra parte chi deve fare un pagamento sceglierà, per farlo, fra tutte le
monete che ha, quelle più "tosate" o di minor saggio metallico. E tenderà a
tesaurizzare le monete di peso e titolo più pregiati (è la cosiddetta "legge
di Gresham").

Si comprende quanto fosse importante la zecca, in quanto dava corso legale a
quei lingotti metallici che sono le monete metalliche. Aveva una funzione di
garanzia per chi utilizzava le monete e li esonerava dai controlli. Tuttavia
la zecca si prestava ad operazioni poco corrette, quando le casse dello Stato
erano vuote. Infatti il principale responsabile della svalutazione monetaria
rimaneva comunque lo Stato, che nei momenti di difficoltà economica, per
rimpinguare le proprie casse, ordinava alla zecca di mescolare il metallo
prezioso con quantità sempre maggiori di metallo vile (generalmente rame) fino
a quando i mercanti non se ne accorgevano e rifiutavano la nuova moneta o
l'accettavano solo per il suo valore intrinseco, inferiore a quello nominale.
E ciò provocava inflazione.

Nelle economie rinascimentali chi dispone di metallo prezioso (oro o argento)
può portarlo alla zecca, gestita da chi esercita il potere politico, perché
diventi moneta. La zecca trattiene parte delle monete coniate per coprire le
spese di coniazione e come signoraggio.

Il signoraggio e le spese di coniazione impediscono che il valore nominale
delle monete coincida con il valore intrinseco, che dipende dalla quantità di
metallo prezioso (spesso l'oro) in esse contenuto; ciò serve anche a
proteggere la moneta dal pericolo d'essere usata come metallo e non come
valuta.

L'impiego di monete metalliche d'oro o d'argento consente di regolare
facilmente gli scambi internazionali perché i metalli preziosi sono accettati
ovunque. Chi riceve in pagamento la moneta di un paese straniero può usarla
anche nel proprio, se è accettato l'uso della moneta straniera, oppure fondere
il metallo prezioso e usarlo per coniare monete accettate nel proprio paese.

L'impiego di monete metalliche d'oro o d'argento presenta tuttavia due limiti
insormontabili.

Il primo limite riguarda la possibilità di controllare l'offerta di moneta.

La moneta è infatti un mezzo di scambio che serve a regolare gli scambi. Più
grande è il prodotto interno lordo di un paese, più numerosi sono gli scambi e
maggiore è la quantità di moneta necessaria a regolarli. L'offerta di metalli
preziosi non è una variabile che si possa controllare facilmente, dipendendo
dalla produzione delle miniere e dagli afflussi e dai deflussi di metallo
prezioso da e verso l'estero, per esempio attraverso il regolamento dei saldi
commerciali.

L'uso di monete in metallo prezioso ha inoltre effetti potenzialmente
destabilizzanti sull'economia. Se la quantità di moneta cresce troppo, per
effetto di un surplus commerciale o della scoperta di nuovi giacimenti di
metallo prezioso, si produce un aumento della domanda di beni e servizi
rispetto all'offerta (nelle economie che usano monete di metallo la crescita è
in genere assai limitata) e quindi aumentano i prezzi (inflazione). In caso
contrario si assiste al calo dei prezzi (deflazione).

Il secondo limite riguarda i trasferimenti di denaro.

L'uso di monete metalliche comporta notevoli problemi di sicurezza nel
trasferimento di grandi somme di denaro, sia per il rischio di furti sia per
quello di perdite, ad esempio nei commerci via nave. È quindi opportuno usare
strumenti di pagamento differenti, di tipo cartaceo, che trasformano la moneta
metallica in banconota o in ordine di pagamento.

I primi ad emettere moneta cartacea furono i Cinesi durante il Medioevo.
Tuttavia con l'avvento della dinastia Ming il Celeste Impero abbandonò la
stampa di cartamoneta.

Intanto, durante il Trecento, i banchieri italiani e fiamminghi a fronte dei
depositi in oro effettuati presso le banche stesse, cominciarono ad emettere
titoli rappresentativi del credito in oro nei loro confronti, attribuendo al
depositante/possessore del titolo il potere di scambiare queste cosiddette
"lettere di cambio" presso un altro banchiere collegato col primo da legami
d'affari, evitando così le spese e i rischi connessi al trasporto della moneta
metallica (in genere i banchieri distribuiscono strategicamente la loro
attività nei più importanti luoghi dove si concentrano gli scambi di merci),
oppure il potere di utilizzare direttamente le monete cartacee come strumenti
di pagamento (purché vi sia la fiducia del venditore nei confronti della
solvibilità del banchiere emittente, e la verificabilità della veridicità del
titolo stesso). Un'altra ragione era che le monete di rame erano divenute
troppo grandi e pesanti da poter portare con sè.

Una volta all'anno i banchieri regolavano i rapporti fra di loro, trasferendo
solo la quantità d'oro corrispondente al saldo fra tutte le operazioni
intercorse. Questa prima forma di stanza di compensazione era rappresentata
dalle fiere di Champagne nel Trecento, dalle fiere di Besanzone nel
Quattrocento, dalle fiere di Piacenza nel Cinquecento.

A partire dal Settecento e soprattutto nell'Ottocento, dopo l'affermazione del
sistema aureo, le banche centrali cominciano ad "emettere" moneta cartacea,
ovvero iniziano a stampare banconote in serie (titoli di credito nei confronti
dei depositi in oro detenuti dalla banca) per un ammontare maggiore rispetto
alla capacità di copertura aurea delle banconote stesse. Questa procedura (per
certi versi rischiosa, dal punto di vista della solvibilità) è incoraggiata
fondamentalmente da due fattori:

Con l'avvento dell'era industriale diventa importante disporre di monete in
quantità sufficiente a soddisfare le esigenze di economie in forte crescita.
Contemporaneamente il diffondersi del benessere amplia il numero di chi può
risparmiare.

Conseguentemente, intorno al 1870, nascono le cosiddette "banche commerciali",
aperte al pubblico ed organizzate in società per azioni, che raccolgono il
pubblico risparmio e prestano denaro, sotto forma di depositi bancari oltre
che di banconote.

L'oro si trasforma gradualmente in riserva, uscendo dai commerci per entrare
nei forzieri delle banche centrali. Viene usato per regolare i deficit delle
bilance commerciali. Poco per volta si fa strada la regola secondo cui le
autorità monetarie possono emettere moneta fino ad un valore massimo pari ad
alcune volte il valore dell'oro detenuto. L'argento perde importanza come
metallo monetario e diventa un bene rifugio per i privati.

Le autorità monetarie possono così regolare la quantità di moneta in funzione
dei propri obiettivi di politica monetaria, mentre le riserve di metalli
preziosi servono a regolare i saldi nella bilancia dei pagamenti.

Tale sistema, noto come sistema aureo (o _tallone aureo_ o _gold standard_ ),
viene adottato in un congresso internazionale nel 1867 da tutte le principali
economie occidentali.

Tale sistema ha il vantaggio di rendere più flessibile la creazione di moneta
e tuttavia ha il limite che, in presenza di un Paese con una bilancia dei
pagamenti costantemente in deficit, devono essere presi provvedimenti per
evitare che si esauriscano le riserve di tale Paese.

Il ricorso alla svalutazione è la risposta, che però si ripercuote anche sul
valore delle altre monete, provocando situazioni di instabilità che si
diffondono rapidamente dall'economia in difficoltà alle economie ad essa
collegate.

Tuttavia, gradualmente alcune monete diventano riferimento per le altre. Le
banche centrali di molte Nazioni, cioè, operano in modo da mantenere un cambio
stabile con la valuta di riferimento. In particolare si forma un'area della
sterlina, che si estende su cinque continenti. Altre monete forti, quali il
marco, il dollaro e lo yen, rimangono estranee all'area della sterlina e
creano proprie aree monetarie, di più ridotte dimensioni. Infine, varie
nazioni dell'Europa sudoccidentale si allacciano al franco francese e danno
vita alla maggiore area indipendente dalla sterlina: l'Unione monetaria
latina, composta da Francia, Italia, Spagna, Belgio, Svizzera, Grecia, cui si
aggiunsero molti altri paesi.

La sequenza di svalutazioni prodottesi per fronteggiare la crisi del 1929
mette in crisi il sistema aureo e le aree monetarie che esso aveva creato.

La soluzione che viene escogitata durante la Conferenza di Bretton Woods del
1944 durante la fase di creazione dell'Organizzazione delle Nazioni Unite,
consiste nel prevedere finanziamenti da parte dei paesi in surplus (primo fra
tutti, gli USA) a favore dei paesi in deficit.

Le riserve in oro delle singole banche centrali perdono il ruolo di primo
piano giocato fino a quel momento e lasciano spazio al dollaro, come moneta
alla base del sistema monetario internazionale. Pertanto le riserve delle
banche centrali saranno da allora in poi costituite soprattutto da riserve
valutarie (prevalentemente in dollari) nonché da titoli di stato esteri.

A sua volta, però, il dollaro rimane convertibile in oro e la Federal Reserve
conserva buona parte delle riserve auree mondiali nel "forziere-fortezza" di
Fort Knox, nel Kentucky.

Anche il sistema di Bretton Woods non regge alla prova del mercato e di una
economia che diventa sempre più complessa e nella quale operano interessi
sempre più consistenti. La fine della convertibilità del dollaro in oro viene
decretata dal presidente statunitense Nixon quando appare chiaro che il
sistema è troppo oneroso per gli USA.

Si passa così nel 1971 ad un sistema di cambi flessibili: i deficit non
generano più flussi di oro o di altri beni a favore del paese in surplus, ma
danno luogo a svalutazioni delle monete.

Teoricamente qualunque metallo può essere riserva o materiale di conio della
moneta. Quando la moneta inizia a essere stampata su carta o su un supporto
metallico che non ha un valore (se fuso e rivenduto) pari a quello nominale,
quantità dello stesso materiale vengono accumulate a riserva. Il passaggio
alle riserve si ha quando l'oro o il metallo di conio non è disponibile in
quantità sufficienti per le monete che si vogliono emettere.

Dapprima si coniano monete con una quantità di metallo inferiore al valore
nominale, progressivamente ridotta. I forzieri e le riserve non sono
accessibili pubblicamente e non è possibile accertare il loro ammontare
effettivo.

Le autorità monetarie possono quindi emettere moneta nella quantità desiderata
e non più in base alla quantità di oro o di altri metalli preziosi presenti
nei propri forzieri.

Con riferimento a questi strumenti di pagamento, privi di qualsiasi
contropartita in beni, si usa l'espressione moneta legale (o _moneta a corso
legale_ ), in contrapposizione al concetto di moneta merce.

Per misurare la quantità di moneta presente in un sistema economico, si
utilizzano gli aggregati monetari: M0, M1, M2, M3.

Per **valore** o **potere d'acquisto** della moneta si intende _la quantità di
beni e servizi che con essa si possono acquistare_.

Il _valore intrinseco_ di una moneta è il valore dello strumento (per esempio
la moneta metallica o la banconota) usato come moneta. Esso dipende dal valore
del bene che compone la moneta. Una _moneta cartacea_ , come un biglietto da €
10, ha un valore intrinseco pari al costo per produrlo, vale a dire pari al
costo degli inchiostri, della stampa, del trasporto dalla stamperia alla
banca, dei diritti sul sistema anti-falsificazione, ecc. Allo stesso modo una
_moneta metallica_ , come la moneta da € 1, ha un valore intrinseco pari al
costo per coniarla.

Il valore intrinseco dello strumento non supera mai il valore nominale, per
evitare un signoraggio negativo, un costo di produzione della moneta maggiore
del ricavo che si ha spendendola, e perché gli utilizzatori sarebbero
incentivati a fonderle per recuperarne il metallo, ovvero a usarle per uno
scopo diverso dallo scambio.

Il costo di una _moneta elettronica_ dipende dalla necessità di addebitare ad
un conto bancario e accreditare ad un altro una certa somma di denaro.

Se la moneta ha un valore intrinseco non troppo distante dal suo valore
nominale, conserva maggiormente il proprio valore nel tempo. Una moneta
coniata con metalli preziosi è più stabile e meno soggetta ad inflazione. Alla
crescita di moneta corrisponde un'analoga crescita della ricchezza reale,
almeno pari alla quantità di metallo prezioso messo in circolazione con la
valuta stessa, per cui l'emissione di moneta con valore intrinseco sarebbe
priva di effetti inflativi. La _fiat money_ , non legata al possesso di
riserve per il conio o la conversione delle monete, priverebbe i cittadini di
una tutela contro l'abuso del potere di coniare moneta e contro i rischi di
inflazione che ciò comporta, che la coniazione sia gestita direttamente dal
potere politico oppure da istituti privati di diritto pubblico. Tuttavia,
l'inflazione è correlata non solo alla quantità di moneta emessa, ma al
rapporto di questa con la ricchezza reale prodotta, che non è misurabile in
termini di riserve in oro o metalli preziosi, ma di presenza di beni e
servizi. La quantità di metallo prezioso estraibile non è correlata alla
ricchezza prodotta, né un Paese è ricco perché possiede molte riserve, o
necessariamente è obbligato a tenerne in proporzione alla sua crescita
economica. L'assenza di un obbligo di riserva, per evitare abusi
nell'emissione di moneta, è compensata da un sistema di _governance_ che
affida la coniazione ad autorità indipendenti, che hanno il compito di
regolarla in modo da evitare l'inflazione.

Di solito si tratta di costi modesti. Il valore intrinseco delle monete
moderne è quindi assai basso, con l'eccezione delle monete che assumono un
interesse numismatico per le quali il valore intrinseco resta basso, ma la
rarità, il desiderio di collezionarle e tutto quanto alimenta l'interesse dei
numismatici contribuiscono a dare ad esse un valore.

Il passaggio graduale dall'uso delle monete in metallo prezioso a monete
immateriali ha abbattuto il valore intrinseco della moneta e conseguentemente
anche i costi per produrla. La riduzione dei costi è avvenuta
contemporaneamente alla crescita dell'economia che ha reso necessario l'uso di
quantitativi sempre più grandi di moneta.

Se non si fosse verificata la diminuzione dei costi per emettere moneta, al
crescere della domanda di moneta sarebbe cresciuto il costo totale di
emissione. Di conseguenza si sarebbe dovuta destinare una parte consistente
della maggiore ricchezza alla creazione dello strumento monetario. La riserva,
sia essa un metallo o un altro bene, in quanto è solo una parte della
ricchezza prodotta, che però deve fornire una base monetaria per consentire
gli scambi commerciali dell'intera ricchezza esistente, è una risorsa scarsa o
destinata a diventare tale nel tempo perché è presente in quantità finite in
natura, e che deve coprire una domanda molto più grande. La crescita
dell'economia sarebbe stata limitata dalla quantità estratta e dalla
reperibilità di nuove riserve.

Altra cosa è il _valore nominale_ delle monete. Il valore di ciascuna moneta è
quello segnato sulla moneta stessa. È indispensabile nelle economie moderne
disporre di mezzi di pagamento nella quantità necessaria a regolare flussi di
scambi sempre maggiori. Questo implica per le autorità monetarie la libertà di
emettere moneta nella quantità che esse ritengono adeguata ad un buon
funzionamento del sistema dei pagamenti.

La moneta non viene emessa a fronte di riserve di oro detenute dalla banca
centrale, come avveniva in passato, né quindi può essere ceduta alla banca
emittente in cambio di oro o di un altro bene.

La circolazione della moneta e quindi il riconoscimento del suo valore
nominale dipendono solo dalla fiducia che chi riceve in pagamento una certa
quantità di denaro ha di poter cedere a sua volta tale denaro ad altri
soggetti in cambio di altri beni e servizi. Questo "meccanismo fiduciario"
garantisce che il valore nominale sia anche il valore reale della moneta.

A rafforzare tale meccanismo basato sulla fiducia reciproca intervengono
naturalmente tutti i sistemi anticontraffazione, che offrono ai cittadini una
elevata probabilità che al denaro posseduto (e ricevuto da altri) sia
riconosciuto il valore nominale riportato su banconote e monete e non il
valore intrinseco di biglietti e monete prive di valore legale.

Ma soprattutto il meccanismo fiduciario viene integrato dall'obbligo legale di
accettare in pagamento la moneta legale del proprio paese e dalla regola,
contenuta nel codice civile, che afferma che una volta effettuato il pagamento
l'obbligazione si estingue, liberando per sempre il debitore.

L'uso affidabile e duraturo della moneta come mezzo di compravendita è
garantito dunque dal valore stabile della moneta che a sua volta è garantito
da una convenzione intrinseca o accordo fiduciario collettivo, regolato e
riconosciuto dalla legge, che tutti hanno accettato perché a tutti conviene
avere una moneta di scambio, perché essa è non riproducibile (cioè
falsificabile) e perché il valore stesso non è dato a piacimento dal singolo
cittadino, ma è dato dal valore stampato sulla moneta: se così non fosse il
gioco di scambio tra bene e moneta non funzionerebbe perché, in un continuo
gioco al rialzo tra valore nominale della moneta e beni e servizi, si
alimenterebbe in brevissimo tempo una svalutazione della moneta ed una
conseguente spirale inflazionistica.

In altri termini possiamo dire che una banconota da 20 € vale 20 € perché
chiunque, accettandola in pagamento, è sicuro che altre persone, alle quali a
sua volta verrà ceduta la banconota, riconosceranno (per volontà propria e
perché obbligati dalla legge) che tale banconota vale 20 €.

Potrebbero riconoscere ad essa un valore diverso solo se la banconota fosse
falsa (e in questo caso il valore sarebbe vicino allo zero) o se la banconota
avesse valore in quanto interessante per i numismatici.

In sintesi, le monete cartacee oggi usate (totalmente svincolate dalle
quantità di metalli preziosi) hanno valore in quanto mezzo di pagamento
stabile riconosciuto nell'economia di un certo paese:

In pratica, nessuno di noi accetterebbe un "pezzo di carta" in cambio di un
bene, se quel pezzo di carta non ci consentisse di acquistare altri beni, se
esso perdesse il suo valore nell'intervallo di tempo in cui lo deteniamo prima
di scambiarlo con un altro bene, se esso attribuisse un potere d'acquisto
puramente formale in un'economia di fatto improduttiva e inesistente.

La _svalutazione_ è la perdita di valore di una moneta nei confronti di beni e
servizi, comprese altre monete.

In passato, quando le monete erano composte da metalli preziosi, il valore
nominale poteva essere più o meno vicino a quello del metallo prezioso
contenuto. La svalutazione della moneta dipendeva da iniziative di
manipolazione del sovrano e dell'autorità politica. Avveniva attraverso due
meccanismi[4]:

Ai nostri giorni non si usano più monete composte da metalli preziosi e le
ragioni della perdita di valore di una moneta sono da attribuirsi all'operare
della domanda e dell'offerta delle monete che servono a regolare le
transazioni economiche (essa può anche essere indotta dall'uso della politica
monetaria come strumento di politica economica da parte della banca centrale:
una _svalutazione competitiva_ per favorire la domanda di beni nazionali).

La svalutazione rende più costose le merci e le materie prime importate e di
conseguenza può avere effetti sull'inflazione del paese che svaluta
(cosiddetta _inflazione importata_ ). Inoltre, rende più convenienti, sui
mercati esteri, i prodotti del paese che svaluta, da cui l'attributo
_competitiva_ all'inflazione.

Normalmente gli strumenti impiegati come moneta non sono beni di consumo per
chi li riceve. Questo vale per la carta-moneta (un biglietto da 50 euro ha un
valore come banconota, mentre come pezzo di carta non ha praticamente nessun
utilizzo), ma anche per l'oro, il cui impiego come bene intermedio o di
consumo è assai limitato.

La ragione per la quale queste monete vengono accettate in pagamento risiede
nella fiducia di chi le riceve che altri faranno altrettanto, accettando in
pagamento monete, banconote, depositi bancari o titoli di stato.

Senza tale fiducia difficilmente una moneta sarebbe accettata in pagamento e
neppure il corso legale di una moneta, ovvero l'obbligo di accettarla in
pagamento, potrebbe molto contro il rischio di trovarsi in mano carta straccia
o un deposito bancario inutilizzabile.

Si spiega quindi l'impiego nell'antichità dell'oro come mezzo di pagamento.
L'oro era accettato ovunque perché tutti ritenevano che altri avrebbero
accettato di essere pagati in oro. La stessa caratteristica è oggi posseduta
dal dollaro e da altre monete e da alcuni beni.

Fino all'Ottocento circolavano quasi esclusivamente monete metalliche coniate
impiegando metalli preziosi. Si creava moneta portando il metallo grezzo
presso la zecca, solitamente di proprietà o autorizzata dallo Stato, dove
venivano coniate le monete. Il metallo prezioso proveniva dalle miniere e
dall'estero, in seguito a saldi commerciali positivi, regolati usando metalli
preziosi.

La quantità di moneta circolante nell'economia poteva quindi aumentare o
diminuire, nel caso di deficit commerciali regolati cedendo metalli preziosi,
non compensati dalle nuove estrazioni minerarie. Le variazioni della quantità
di monete aveva effetti sui prezzi. I prezzi aumentavano o diminuivano
(deflazione) con la quantità di moneta e con effetti che si ripercuotevano su
salari e occupazione.

L'evoluzione dell'economia porta nel tardo Medioevo alla creazione, accanto
alle monete metalliche, della moneta bancaria (da non confondere con la moneta
bancaria intesa come il complesso degli strumenti di pagamento forniti oggi
dalle banche, in aggiunta alla moneta legale in circolazione). Il deposito
dell'oro in sovrappiù presso gli orafi, alcuni dei quali si trasformano in
banchieri e prestano il metallo prezioso ricevuto e non trattenuto come
riserva, favorisce la nascita di un sistema creditizio, nel quale le passività
dei banchieri diventano moneta. Ogni banca finisce per emettere una propria
moneta, che è accettata in pagamento, solo se la banca è ritenuta solvibile.

La molteplicità delle monete e degli emittenti, fonte di instabilità e di
periodiche crisi finanziarie, viene affrontata a partire dal Seicento
decidendo di concentrare il potere di emettere moneta nelle mani di un unico
soggetto, la banca centrale.

In tal modo si limita il potere di erogare credito da parte delle banche, che
non possono superare il limite imposto loro dall'obbligo di detenere parte
della raccolta sotto forma di riserve (oggi non più in oro, ma in attività
estremamente liquide), e si attribuisce alla banca centrale il potere di
rifinanziare le banche, quando occorra. Tale potere serve sia a far crescere
l'offerta di moneta, attraverso l'aumento della base monetaria da parte della
banca centrale, sia a garantire la solvibilità delle banche.

«Il biglietto di banca rappresenta un debito dell'istituto che lo emette e
naturalmente un credito per chi lo possiede... È un'idea che pare semplice, ma
che ha richiesto alcuni secoli per essere messa a punto»

La banca centrale emette moneta acquistando titoli di debito di stati, banche
o imprese. È bene sottolineare che le banche centrali non acquistano titoli di
stato direttamente dallo Stato, tramite aste, ma da chi li ha acquistati
precedentemente, sul cosiddetto "mercato secondario", e intende rifinanziarsi
cedendo i titoli posseduti.

Nella contabilità della banca centrale la scrittura contabile relativa
all'acquisto dei titoli è la seguente:

titoli @ moneta 100

La banca centrale acquista i titoli da una banca ordinaria che li possiede
direttamente o per conto dei propri clienti.

L'acquisto di titoli viene registrato in dare di una voce che appartiene allo
stato patrimoniale della banca centrale, mentre in avere di una voce allo
stato patrimoniale si registra il debito nei confronti del venditore, la banca
ordinaria.

A sua volta la banca ordinaria registrerà la seguente scrittura contabile:

moneta @ titoli 100

La banca ordinaria ha infatti un credito in moneta nei confronti della banca
centrale per aver venduto i titoli, la cui cessione comporta una registrazione
in avere del conto titoli.

La banca centrale può regolare il debito nei confronti della banca ordinaria
versando ad essa banconote oppure riconoscendogli un credito di conto
corrente. Credito per la banca ordinaria cui corrisponde un debito per la
banca centrale.

La moneta, in senso lato (da non confondersi con le sole banconote o con le
monete metalliche, che sono solo una piccola parte della moneta) è dunque
nella contabilità della banca centrale un debito verso la banca ordinaria
dalla quale sono stati acquistati i titoli.

Poiché solo una parte modesta dell'enorme massa di transazioni delle economie
moderne avviene con l'uso di banconote, le banche ordinarie che cedono i
titoli propri o della clientela alla banca centrale usufruiscono per lo più
degli accrediti in conto corrente presso la Banca Centrale.

Alla scadenza dei titoli, la Banca Centrale li rivende all'emittente (può
venderli anche prima della scadenza, se lo ritiene conveniente).

La moneta emessa in precedenza ritorna alla Banca Centrale, che tuttavia, se
non ha l'obiettivo di ridurre la quantità di moneta in circolazione
nell'economia, emette nuova moneta acquistando altri titoli.

Il processo di emissione di moneta acquistando nuovi titoli in sostituzione di
quelli rimborsati è senza fine e man mano che l'economia cresce, cresce anche
la massa di titoli acquistati e quindi di moneta emessa.

La moneta infatti è uno strumento, essenziale per il funzionamento
dell'economia e spetta alla Banca Centrale regolarne la quantità in
circolazione, attraverso l'emissione di moneta a fronte della quale vengono
acquistati titoli, per lo più di stato (BOT, CCT, ecc).

Nei sistemi monetari attuali il potere di produzione della moneta appartiene
esclusivamente alla banca centrale, tuttavia le banche ordinarie continuano
comunque, in un certo senso, a "produrre moneta" (in senso lato, ovviamente):
non certo stampando banconote proprie (come facevano i banchieri del passato,
a fronte di una copertura non totale in oro), ma emettendo strumenti di
pagamento bancari (moneta bancaria, nel senso odierno del termine) a fronte
dei depositi in moneta legale ricevuti (senza però tenere totalmente
immobilizzati questi depositi), grazie alla loro elevata e professionale
capacità di gestione della liquidità (di fatto "moltiplicando" la "liquidità"
presente nell'economia). Questa cosiddetta moltiplicazione della moneta, viene
effettuata utilizzando la riserva frazionaria.

Per decenni le banche centrali hanno operato seguendo le direttive dei
rispettivi governi, che hanno promosso la creazione di moneta per finanziare
l'eccedenza di spesa pubblica che non poteva essere coperta dall'imposizione
fiscale. L'obbligo di sottoscrivere i titoli non collocati ha gravato fino al
1981 sulla Banca d'Italia. Gli aumenti della base monetaria sono stati
all'origine di forti aumenti dei prezzi. Il tasso di inflazione ha raggiunto,
tra la fine degli anni settanta e l'inizio degli anni ottanta, anche livelli
del 20-25% annuo.

Per comprendere meglio la differenza tra moneta in senso stretto e moneta in
senso lato vedi:

Per comprendere meglio alcune differenze terminologiche vedi:

Per approfondire il funzionamento dei sistemi monetari vedi:

Per approfondire il funzionamento della politica monetaria della banca
centrale vedi:

Per comprendere caratteristiche tecniche e materiale utilizzato per realizzare
una moneta:

Per conoscere le origini antiche del denaro:

Altri progetti

