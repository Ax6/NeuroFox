La **battaglia di Marignano** , detta anche la **battaglia dei giganti** ,[1]
fu uno scontro armato avvenuto tra il 13 e 14 settembre 1515 a Melegnano e San
Giuliano Milanese, 16 km sud est di Milano per il controllo del Ducato di
Milano.

La battaglia vide la vittoria dell'alleanza franco-veneta (costituitasi dopo
il cambio di alleanze nella Lega Santa), ossia dei francesi di Francesco I
coadiuvati da alcuni lanzichenecchi e - verso la fine della battaglia - dalle
forze della Repubblica di Venezia. Sul fronte opposto erano schierati gli
svizzeri, che dal 1512 avevano il controllo effettivo del Ducato di Milano,
anch'esso presente nella figura del duca Massimiliano Sforza con i suoi
cavalieri e fanti.

Il 24 agosto 1515 un'asta per l'assegnazione di cariche pubbliche in cambio di
fondi per la guerra ebbe luogo al Maggior Consiglio della Repubblica di
Venezia.[2]

Il prologo della battaglia fu lo straordinario passaggio delle Alpi di una
grande armata francese composta, alla fine, da circa 55.000 uomini e 40 o 70
enormi cannoni, che passò per la gran parte attraverso una strada appena
costruita che si snodava lungo il Colle della Maddalena o di Argentera. Il
merito fu dell'ingegnere spagnolo Pedro Navarro, caduto in disgrazia presso il
suo sovrano e assoldato dal Re francese, che individuò e rese praticabile,
comandando i genieri, un itinerario precedentemente sconosciuto. Questa fu
considerata una delle imprese militari più importanti dell'epoca e ricordò la
traversata di Annibale. A Villafranca i francesi, guidati da Jacques de La
Palice,[3] sorpresero e catturarono il comandante pontificio, Prospero
Colonna, in un'audace incursione di cavalleria in profondità dietro le linee
alleate.

Questo fatto colse di sorpresa gli svizzeri, che controllavano i colli del
Moncenisio e del Monginevro che si ritirarono verso Milano.

Una serie di colloqui fu intrapresa nel settembre 1515 (colloqui di
Gallarate), durante la quale Francesco I offrì ulteriori concessioni agli
svizzeri, giungendo al Trattato di Gallarate (9 settembre). I francesi
negoziarono direttamente con il Papa alle spalle dei confederati. Il duca di
Milano era lento a pagare cosicché il soldo ed il cibo erano scarsi. In breve,
dopo la firma del trattato, il Canton Berna, Friburgo, Vallese e Soletta, si
ritirarono con 10 000 confederati.[4]

I Francesi avevano una forza imponente, composta di 2.500 cavalieri pesanti,
1.500 cavalieri leggeri, 10.000 fanti, 9.000 lanzichenecchi di cui 6.000
veterani della "banda nera" (detta così per i colori delle bandiere e delle
armature), qualche migliaio di mercenari italiani e 70 pezzi d'artiglieria.

Accanto agli svizzeri combatterono poche centinaia di cavalieri e fanti
milanesi poiché l'esercito sforzesco aveva praticamente cessato di esistere.
Alcuni sostenitori del Duca, contadini male armati, briganti e partigiani
(ghibellini) che già avevano combattuto contro i francesi negli anni
precedenti, rimasero nei dintorni della battaglia senza intervenire,
probabilmente perché era stato loro ordinato di agire solo se l'esercito
nemico fosse stato messo in fuga, verosimilmente il loro vero unico scopo, in
caso di vittoria, era di fare bottino.

Il contributo milanese alla difesa del ducato fu quindi minimo, anzi un numero
quasi uguale, o forse addirittura superiore, di soldati milanesi si trovava,
come partigiano della Francia e di Gian Giacomo Trivulzio (guelfi), nel campo
avverso.

Il pomeriggio del 13 settembre gli svizzeri rimanenti uscirono da Porta Romana
e marciarono verso le forze francesi incontrandole nei pressi del villaggio di
Zivido in riva al fiume Lambro. Anche se mancavano poche ore al calare della
notte, gli svizzeri attaccarono il campo francese catturando molti pezzi di
artiglieria e riuscendo persino a ferire Francesco I.

Il centro dello schieramento svizzero era tenuto dai "vecchi cantoni": Uri,
Untervaldo e Svitto. Sull'ala sinistra c'erano i cantoni di Basilea, Sciaffusa
e Lucerna. Alla destra operavano Glarona, Appenzello, San Gallo e Zurigo. Tra
gli zurighesi appariva anche un giovane cappellano di nome Zwingli, figura
importante nella riforma protestante.

Fra i comandanti francesi invece era presente anche Gaspard I de Coligny,
incaricato del coordinamento con le truppe venete. La sua attività deve aver
avuto notevole importanza e dovette essere stata svolta con capacità se poi,
per questa ragione, il de Coligny ottenne da Francesco I il titolo di
maresciallo di Francia.

L'assalto durò fino alle quattro di notte, quando gli svizzeri decisero di
accamparsi; il re francese approfittò della tregua per riorganizzare
l'artiglieria e per chiamare in soccorso le forze veneziane comandate dal
condottiero Bartolomeo d'Alviano.

Alle prime luci dell'alba, Bartolomeo d'Alviano attaccò gli svizzeri alle
spalle, volgendo l'esito dello scontro a favore dei francesi e dei veneti in
una battaglia molto cruenta.

La cronaca del tempo ci informa che, commosso dalla strage avvenuta, Francesco
I fece celebrare nella chiesa di San Giuliano Milanese messe solenni per ben
tre giorni ed in seguito (1518) fece erigere la cappella espiatoria, con
annesso monastero, detta di Santa Maria della Vittoria, affidata all'ordine
dei padri Celestini di Francia.

Con la pace di Noyon (1516), Milano fu restituita alla Francia. Il trattato di
pace tra Francia e Svizzera, chiamato Trattato di Friburgo, non venne mai più
infranto fino all'intervento decisivo della Francia napoleonica in Svizzera
alla fine del diciottesimo secolo.

Marignano stabilì la superiorità dell'artiglieria francese (fabbricata in lega
di bronzo) e quello della cavalleria sulla tattica a falange della fanteria
svizzera, fino ad allora invincibile. Importante fu anche l'uso di trincee e
di fortificazioni campali per fermare gli svizzeri (tattica già utilizzata da
italiani e spagnoli al medesimo scopo) e l'impiego massiccio di armi da fuoco
e balestre per indebolire i solidi quadrati elvetici. Per la ennesima volta i
picchieri lanzichenecchi non riuscirono a reggere l'impatto coi picchieri
svizzeri: malgrado l'appoggio della cavalleria e delle artiglierie il primo
giorno gli svizzeri sfondarono la prima linea in una sola ora avanzando di un
miglio e solo il buio salvò la seconda linea. Con la ripresa dei combattimenti
la linea dei lanzichenecchi fu di nuovo sfondata.

Marignano rappresentò, nel contempo, la fine dell'avventura espansionistica
svizzera. Dopo un'impressionante serie di vittorie (sul duca di Borgogna,
contro l'esercito imperiale di Massimiliano I d'Asburgo e contro i francesi in
Lombardia), i Confederati non tentarono più offensive militari
extraterritoriali. In seguito alla sconfitta i Confederati persero la propria
influenza sul Ducato di Milano e cedettero alla Francia i baliaggi acquisiti
due anni prima con la Battaglia di Novara (1513): la Valcuvia e la
Valtravaglia. Il Vallese, che aveva combattuto a fianco dei Confederati, perse
a sua volta la Val d'Ossola.[5]

Ricordano la battaglia, fra l'altro:

«Di maniera che il Triulzio, capitano che avea vedute tante cose, affermava
questa essere stata battaglia non d'uomini ma di giganti; e che diciotto
battaglie alle quali era intervenuto erano state, a comparazione di questa,
battaglie fanciullesche.»

«Entro la fine della giornata 47000 ducati vennero raccolti, con grande
vergogna e discredito per il Maggior Consiglio»

Altri progetti

