I **Nanowar Of Steel** sono un gruppo heavy metal demenziale italiano
formatosi agli inizi del 2003.[1]

Tutti gli album e le canzoni della band sono pubblicate sotto Licenza Creative
Commons 2.0 BY-NC-SA, che permette il libero utilizzo del materiale per scopi
non commerciali. Il nome del gruppo è una parodia congiunta di quelli dei
Manowar e dei Rhapsody of Fire i quali, inizialmente chiamati semplicemente
Rhapsody (così come i Nanowar avevano il nome costituito da una sola parola),
furono in seguito costretti ad aggiungere "of Fire" per problemi di copyright.

I Nanowar nacquero nel gennaio 2003 quando Edoardo Carlesi, in arte Gatto
Panceri 666 e futuro leader del gruppo, registrò il primo demo della band
contenente sei canzoni, tra le quali _The Only Forest of the True Metal and
the Other Heavy Minerals_ e _True Metal of Steel_. A febbraio e ad aprile
dello stesso anno entrarono nel gruppo Potowotominimak, Uinona Raider, Mohamed
Abdul e Sir Daniel che completarono la prima _line-up_ della band, con la
quale il gruppo registrò il primo vero demo, _Triumph of True Metal of Steel_
, che, uscito a giugno del 2003, vendette intorno alle 600 copie.

Durante il 2004 la band iniziò a comporre le canzoni che costituirono l'album
successivo; Carlo Alberto Fiaschi, in arte Potowotominimak, dovette lasciare
il gruppo per qualche mese, per poi tornare nella band nei primi mesi del 2005
giusto in tempo per la registrazione del nuovo lavoro. L'album _Other Bands
Play, Nanowar Gay!_ fu pubblicato a giugno dello stesso anno; questo album
contiene canzoni quali _Tricycles of Steel_ (che fa il verso alla canzone
_Wheels of Fire_ dei Manowar), _Entra L'Uomo Di Sabbia_ e _The Number of the
Bitch_ (cover rispettivamente di _Enter Sandman_ dei Metallica e di _The
Number of the Beast_ degli Iron Maiden). Nel frattempo entra stabilmente nel
gruppo Baffo, che aveva collaborato ad un paio di canzoni inserite nell'album.

Nell'aprile del 2006 i Nanowar firmarono un contratto con la casa discografica
Mystic Empire per la distribuzione di _Other bands Play, Nanowar Gay!_ in
Russia. Ad agosto dello stesso anno i Nanowar hanno partecipato ad un festival
internazionale, il _Metal Dayz Festival_ , insieme a gruppi quali Nevermore e
Dark Funeral; durante questa occasione il batterista Lerd'rummer ha sostituito
Uinona Raider, infortunato alla mano. Durante questo live venne registrato il
cd ad edizione limitata _Made in Naples_ , recentemente dato alle stampe. Il
cd (il cui titolo prende in giro il celebre _Made in Japan_ dei Deep Purple)
contiene alcune nuove tracce, come l'esuberante _Fight the Dragon for the
Village_ e _Odino and Valhalla_ , oltre a riproporre antichi classici come
_The Number of the Bitch_ e _Master of Pizza_.

Nel maggio dell'anno successivo invece gli ora Nanowar Of Steel affrontarono
la loro prima tournée europea. Durante "Power Of The Power Of The Power Of The
Great Tour 2007" infatti si esibirono in Italia, Austria, Slovenia, Croazia,
Serbia, Bulgaria e Grecia. Ad ottobre 2007 ripetono l'esperienza quando con il
loro _European Tour Metal Of Steel_ i Nanowar suonano in Spagna, Belgio, Paesi
Bassi, Germania, Francia, Italia e Svizzera.

Nel 2008 i Nanowar iniziano i lavori sul loro nuovo album, dal titolo
provvisorio _Metropolis Part. 3 - The Legacy_ , nome che nella prima parte
richiama i Dream Theater (compositori di _Metropolis Pt. 1_ e del "sequel"
_Metropolis Pt. 2: Scenes from a Memory_ ) e nella seconda gli Helloween, che
pochi anni prima avevano pubblicato l'album _Keeper of the Seven Keys - The
Legacy_.

Le registrazioni del disco procedono lentamente, interrotte da due tour
europei (il _Christmas With Nanowar Tour_ a cavallo tra il 2008 e 2009 in
Francia, Svizzera, Germania, Repubblica Ceca, Austria e Croazia, ed il
_Goalkeeper Of The Seven Keys Part. 4 Tour_ in Italia, Slovenia, Ungheria,
Romania, Serbia, Bulgaria ed Austria) e dalle partecipazioni a diversi
festival come il DeVelinx Festival a Tongeren (Belgio), il Never Give Up II di
Cagliari e l'HellFest di Clisson (Francia).

L'album esce nel 2010 con il titolo _Into Gay Pride Ride_[2][3][4].

Nel 2010 il gruppo pubblica il videoclip ufficiale di _Nanowar_ , estratto
dall'ultimo lavoro, mentre l'anno successivo esce il videoclip ufficiale di
_Rap-Sody_ , brano rap parodistico della omonima band power metal italiana.

Nel 2012 il gruppo pubblica il brano _Giorgio Mastrota (the keeper of the inox
steel)_ , ispirato al celebre conduttore televisivo, riscuotendo un notevole
successo di pubblico.

Nel 2013 la band torna in studio per preparare un cofanetto celebrativo dei 10
anni di attività contenente un DVD live, un best-of dei primi lavori e nuovo
materiale.

Il 2 agosto 2013, dopo una collaborazione iniziata a marzo che ha richiesto
"155 dies de laboro", il gruppo ha pubblicato il video dell'inno ufficiale di
Feudalesimo e Libertà.

Il 14 marzo 2014 esce il cofanetto _A Knight at the Opera_ celebrativo degli
ormai 11 anni di attività dalla band, contenente 14 brani di cui 4 inediti, e
un DVD live registrato durante la data conclusiva _European Tour Metal Of
Steel_ nel 2007 a Bülach (Svizzera).

Nel 2018 esce il nuovo album _Stairway to Valhalla,_ il cui titolo è parodia
di _Stairway to Heaven_ dei Led Zeppelin. La copertina è opera del cantante
del gruppo, Carlo Alberto Fiaschi, in arte Potowotominimak.

Nel disco ospiti d’eccezione come Fabio Lione sul brano _Barbie, MILF Princess
of the Twilight_ ed il produttore Alessandro Del Vecchio su _Hail To
Liechtenstein_.[5]

Il 2 luglio 2019 esce il nuovo brano parodia _Norwegian Reggaeton_[6] che
diventa in poche ore virale.

I Nanowar of Steel propongono brani caratterizzati da testi demenziali e da un
suono che riprende riccamente il power metal e l'heavy metal anni ottanta,
riproproponendo brani già noti del genere heavy metal modificandone i testi
per trasformarli in parodia[1]. Analogamente parodistici sono il look e
l'atteggiamento del gruppo; il nome stesso "Nanowar" è una distorsione di
Manowar.

Fra le parodie più note vi sono _Master of Pizza_ ( _Master of Puppets_ dei
Metallica), _Emerald Fork_ ( _Emerald Sword_ dei Rhapsody of Fire, parodizzata
anche con la canzone _Rap-Sody_ ) e _The Number of the Bitch_ ( _The Number of
the Beast_ \- Iron Maiden) anche se il pezzo più famoso della band[7] risulta
essere _Giorgio Mastrota (the keeper of the inox steel)_ , con oltre due
milioni di visualizzazioni su youtube.

Altri progetti

