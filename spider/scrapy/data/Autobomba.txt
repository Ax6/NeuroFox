Una **autobomba** identifica un autoveicolo (generalmente una autovettura) al
cui interno viene collocato un ordigno e/o altro materiale esplosivo (per es.
il tritolo), la cui detonazione viene realizzata a distanza, di solito
attraverso un radiocomando.

Può essere considerato un veicolo da combattimento di fabbricazione
artigianale.

Originariamente utilizzata negli anni sessanta-settanta dal terrorismo
mediorientale (in particolare in Libano e a Beirut), l'autobomba aveva
inizialmente dei rudimentali meccanismi di detonazione, come quello che veniva
collegato al sistema di accensione del motore della vettura. Questa tecnica è
stata ripresa e perfezionata da svariate associazioni criminali sud-americane
ed europee, in particolare da organizzazioni criminali, come ad esempio "Cosa
nostra", con particolare rilievo nelle stragi che hanno provocato la morte di
Rocco Chinnici e Paolo Borsellino,[1] e nell'attentato contro Carlo Palermo
nella Strage di Pizzolungo. Sempre a Cosa nostra sono attribuite le autobombe
utilizzate per la strage di via dei Georgofili e di via Palestro.

Negli ultimi anni ha preso vigore, soprattutto in Iraq e a Baghdad, la tecnica
terroristica dell'"autobomba-suicida", in cui il telecomando viene sostituito
da un "autista-kamikaze", che conduce la vettura carica di esplosivo fino a
provocarne la detonazione nei pressi dell'obiettivo prefissato.[2] Un esempio
ne è il camion-cisterna guidato da due kamikaze, utilizzato contro la missione
militare italiana nella strage di Nassiriya del 2003.

Altri progetti

