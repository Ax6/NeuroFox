_**La principessa del sogno**_ è un film del 1942 diretto da Roberto Savarese
e Maria Teresa Ricci.

Elisabetta, una giovane cresciuta in un orfanotrofio, nella sua solitudine,
viene spesso presa da momenti di autentica fantasticheria che la portano ad
immaginarsi una vera principessa immersa in un mondo fiabesco, sino al giorno
in cui incontra Goffredo un vero principe, tra i due nasce immediatamente
l'amore.

Nonostante la famiglia del nobile giovane si opponga in tutti i modi, i due si
sposano di nascosto, dopo un incidente che ha coinvolto Elisabetta riducendola
in fin di vita. Guarita, la giovane sposa deve affrontare le ire della
famiglia del principe, che tenta in ogni modo di dividere i giovani sposi,
sino al lieto fine che porterà la felicità ai due innamorati incompresi.

Tratto da un racconto di Luciana Peverelli, il film prodotto dalla Fono Roma
di Salvatore Persichetti, venne girato nel 1942 presso gli stabilimenti della
FERT di Torino, per uscire nelle sale nel settembre dello stesso anno.

« Naufraga questa fiaba cinematografica tratta da un racconto di Luciana
Peverelli, in un oceano di glucosio. _La principessa del sogno_ , senza averne
la poesia e la grazia, ha il lezio e l'affettazione delle storielle
infantili...» dal Il Corriere della Sera del 5 settembre 1942.

