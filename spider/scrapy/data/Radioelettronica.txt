La **radio** è una tecnologia elettronica che utilizza la radiazione
elettromagnetica, la cui frequenza (la media di fotoni in un intervallo di
tempo) è al di sotto della luce visibile. Tale tecnologia viene utilizzata
principalmente per telecomunicazioni o per altri scopi, come la localizzazione
di oggetti, tramite i radar, o lo studio di fenomeni celesti, attraverso la
radioastronomia.

La radiazione elettromagnetica utilizzata per la trasmissione radio è definita
onde radio che è il rapporto della velocità fratto la media dei fotoni in un
lasso di tempo, nell'intervallo 1 - 300 GHz (ovvero 1 - 300 000 000 000 Hz).

Il dispositivo elettronico che permette di trasmettere e/o ricevere onde
radio, è chiamato radio. In particolare, se è in grado solo di trasmettere è
chiamato "radiotrasmettitore" o "radiotrasmittente"; se è in grado solo di
ricevere è chiamato "radioricevitore", o "radioricevente"; se è in grado sia
di ricevere che di trasmettere è chiamato "ricetrasmettitore" o
"ricetrasmittente".

Il matematico e fisico scozzese James Clerk Maxwell fu il primo a descrivere,
nel 1873, la teoria del fenomeno delle onde elettromagnetiche nel suo
_Trattato di elettricità e magnetismo_ , mentre il fisico tedesco Heinrich
Rudolf Hertz mise in pratica la teoria e generò onde elettromagnetiche
utilizzando dei semplici circuiti elettrici nei quali venivano create delle
scariche ad alta frequenza, attraverso il rocchetto di Ruhmkorff. Mediante dei
circuiti risonanti fu in grado di rivelare tali onde. Hertz realizzò così il
primo oscillatore in grado di generare onde elettromagnetiche rilevabili a
breve distanza. Questo rudimentale sistema fu perfezionato nel tempo, passando
dai semplici circuiti elettrici, ai sistemi coherer, molto più sensibili dei
precedenti.

Per poter compiere la distanza tra la radio trasmittente e la radio ricevente,
è necessario usare un'antenna: un dispositivo traduttore in grado di
trasformare una grandezza elettrica in segnali elettromagnetici. La lunghezza
e la forma delle antenne, trasmittenti e riceventi, sono proporzionali alla
lunghezza d'onda della frequenza usata. Nelle comunicazioni professionali o
amatoriali, le antenne sono particolarmente curate, mentre nelle comunicazioni
broadcast generalmente l'antenna deve trasmettere a grandi potenziali; in
questo modo le radio riceventi possono usare antenne anche di piccole
dimensioni. Per poter trasmettere informazioni da una trasmittente ad una
ricevente, è necessario definire una frequenza ed una modulazione. Ad esempio,
per poter ricevere le emittenti radiofoniche private, è necessario usare un
semplice apparato in grado di sintonizzarsi tra gli 87,5 e i 108 MHz in
modulazione di frequenza (FM). Tali frequenze corrispondono ad una lunghezza
d'onda di circa 3 o 4 metri.

Le onde radio sono una forma di radiazione elettromagnetica, creata grazie ad
un elemento carico[4] accelerato ad una frequenza legata alla sezione di radio
frequenza (RF) dello spettro elettromagnetico. Nella radio, questa
accelerazione è causata da una corrente alternata in un'antenna. Le frequenze
radio vanno da poche decine di hertz ad alcune centinaia di gigahertz.

Altri tipi di radiazioni elettromagnetiche, con frequenze superiori allo
spazio in radio frequenza, sono l'infrarosso, la luce visibile,
l'ultravioletto, i raggi x e i raggi gamma.

Quando l'energia di un singolo fotone associato a radiazioni elettromagnetiche
di una data frequenza è troppo bassa per rimuovere un elettrone da un atomo,
le onde aventi quella frequenza sono classificate _radiazioni non ionizzanti_
; le onde radio sono sempre non ionizzanti.

Le onde elettromagnetiche si propagano nell'aria e nel vuoto dello spazio e
non richiedono un mezzo di trasporto[5]. Quando le onde radio incontrano un
conduttore elettrico, l'antenna, l'oscillazione elettrica o il campo
magnetico[6] induce una corrente alternata nel conduttore. Questa può essere
trasformata in audio o altri segnali che trasportano informazioni.

La parola _**radio**_ è usata per descrivere questo fenomeno e le trasmissioni
di televisione, radio, radar e telefoni cellulari sono tutte classificate come
emissioni in radio frequenze.

Altri progetti

