L' **immigrazione in Italia** ha cominciato a raggiungere dimensioni
significative all'incirca dagli anni 1970, per poi diventare un fenomeno
caratterizzante della demografia italiana nei primi anni del terzo
millennio[1].

Secondo le definizioni fornite dall'ISTAT, la popolazione immigrata non va
confusa con la popolazione straniera: la popolazione immigrata è composta da
tutti i residenti che sono nati all'estero con cittadinanza straniera, anche
se hanno successivamente acquisito la cittadinanza italiana; mentre la
popolazione straniera è composta da tutti i residenti che hanno cittadinanza
straniera, anche se sono nati in Italia[2].

Secondo Eurostat, al 1º gennaio 2017 l'Italia era il quarto Paese dell'U.E.
per popolazione immigrata, ovvero nata all'estero, con 6,1 milioni di
immigrati, dopo Germania (12,1 milioni), Regno Unito (9,3 milioni) e Francia
(8,2 milioni), appena davanti alla Spagna (6,0 milioni)[3]. Era invece il
terzo Paese dell'Unione Europea per popolazione straniera, con 5 milioni di
cittadini stranieri, dopo Germania (9,2 milioni) e Regno Unito (6,1 milioni) e
davanti a Francia (4,6 milioni) e Spagna (4,4 milioni)[4]. Per numero di
stranieri (inclusi gli apolidi) in percentuale rispetto al totale della
popolazione residente, l'Italia si classificava al quattordicesimo posto (su
28) nell'Unione Europea (con l'8,3% di immigrati sul totale della
popolazione).

L'Italia, per gran parte della sua storia dall'unità in poi, è stata un paese
di emigrazione e si stima che tra il 1876 e il 1976 partirono oltre 24 milioni
di persone[5] (con una punta massima nel 1913 di oltre 870.000 partenze), al
punto che oggi si parla di _grande emigrazione_ o _diaspora italiana_[6].

Per tutto questo periodo, il fenomeno dell'immigrazione era stato invece
pressoché inesistente, dove si eccettuino le migrazioni dovute alle
conseguenze della seconda guerra mondiale, come l'esodo istriano o il rientro
degli italiani dalle ex-colonie d'Africa. Tali fenomeni tuttavia avevano un
carattere episodico e non presentavano sostanziali problemi d'integrazione dal
punto di vista sociale o culturale. L'Italia rimase tendenzialmente un paese
dal saldo migratorio negativo; il fenomeno dell'emigrazione cominciò ad
affievolirsi decisamente solo a partire dagli anni sessanta, dopo gli anni del
miracolo economico[7].

In particolare, nel 1973, l'Italia ebbe per la prima volta un leggerissimo
saldo migratorio positivo (101 ingressi ogni 100 espatri), caratteristica che
sarebbe diventata costante, amplificandosi negli anni a venire. È da notare
tuttavia che in tale periodo gli ingressi erano ancora in gran parte
costituiti da emigranti italiani che rientravano nel Paese, piuttosto che da
stranieri[7]. Il flusso di stranieri cominciò a prendere consistenza solo
verso la fine degli anni settanta, sia per la " _politica delle porte aperte_
" praticata dall'Italia, sia per politiche più restrittive adottate da altri
paesi[7]. Nel 1981, il primo censimento Istat degli stranieri in Italia
calcolava la presenza di 321.000 stranieri, di cui circa un terzo "stabili" e
il rimanente "temporanei". Un anno dopo, nel 1982 veniva proposto un primo
programma di regolarizzazione degli immigrati privi di documenti, mentre nel
1986 fu varata la prima legge in materia (legge 30 dicembre 1986, n. 943) con
cui ci si poneva l'obiettivo di garantire ai lavoratori extracomunitari gli
stessi diritti dei lavoratori italiani[7]. Nel 1991 il numero di stranieri
residenti era di fatto raddoppiato, passando a 625.000 unità.

Negli anni novanta il saldo migratorio ha continuato a crescere e, dal 1993
(anno in cui per la prima volta il saldo naturale è diventato negativo), è
diventato il solo responsabile della crescita della popolazione italiana.

Nel 1990 veniva emanata la cosiddetta legge Martelli, che cercava per la prima
volta di introdurre una programmazione dei flussi d'ingresso, oltre a
costituire una sanatoria per quelli che si trovavano già nel territorio
italiano: allo scadere dei sei mesi previsti vennero regolarizzati circa
200.000 stranieri, provenienti principalmente dal Nordafrica[7].

Nel 1991 l'Italia dovette anche confrontarsi con la prima "immigrazione di
massa", dall'Albania (originata dal crollo del blocco comunista), risolta con
accordi bilaterali. Negli anni seguenti ulteriori accordi bilaterali verranno
stipulati con altri Paesi, principalmente dell'area mediterranea. Secondo dati
stimati dalla Caritas, nel 1996 erano presenti in Italia 924.500 stranieri[7].

È del 1998 la legge Turco-Napolitano, che cercava di regolamentare
ulteriormente i flussi in ingresso, cercando tra l'altro di scoraggiare
l'immigrazione clandestina e istituendo, per la prima volta in Italia, i
centri di permanenza temporanea per quegli stranieri " _sottoposti a
provvedimenti di espulsione_ ". La materia sarà tuttavia regolamentata
nuovamente nel 2002, con la cosiddetta legge Bossi-Fini, che prevede, tra
l'altro, anche la possibilità dell'espulsione immediata dei clandestini da
parte della forza pubblica.

Alla data del censimento della popolazione del 2001 risultavano presenti in
Italia 1.334.889 stranieri, mentre le comunità maggiormente rappresentate
erano quella marocchina (180.103 persone) e albanese (173.064)[8]; tale
valore, nel 2005 era giunto a 1.990.159, mentre le comunità albanese e
marocchina contavano, rispettivamente 316.000 e 294.000 persone[9].

Il cosiddetto Codice del'immigrazione, dell'asilo e della cittadinanza è
formato da un insieme di Direttive dell'Unione Europea, leggi e decreti di
recepimento, a partire dal Decreto legislativo 19 novembre 2007, n. 251, dal
D. Lgs. 28 gennaio 2008, n. 25[10], e anche dalla legge 15 luglio 2009, n. 94
in merito al reato di favoreggiamento dell'immigrazione clandestina, la quale
amplia la fattispecie alla promozione, direzione, organizzazione,
finanziamento e trasporto, ma senza risolvere il "problema del quando", vale a
dire della determinazione dell'inizio dell'attività penalmente
perseguibile.[11]

Secondo i dati Istat relativi al bilancio demografico nazionale, alla data del
31 dicembre 2017, risultavano regolarmente residenti in Italia 5.144.440
cittadini stranieri, pari all'8,5% della popolazione residente totale
(60.483.973 individui)[22], praticamente invariati rispetto all'anno
precedente (+0,42%, pari a 20.875 individui)[2][17]. L'incremento nel corso
degli anni della popolazione straniera residente è dovuto sia a un saldo
migratorio positivo tra immigrati ed emigrati, sia a un saldo naturale
positivo tra nati e morti: per quanto riguarda il primo, i nuovi arrivi di
immigrati stranieri dall'estero sono in calo da alcuni anni (da 530.456 nel
corso del 2007[13] a 250.026 nel corso del 2015), ma continuano a superare gli
stranieri emigrati (44.696 nel 2015); per quanto riguarda il saldo naturale,
nel corso del 2015 ci sono stati 72.096 nati stranieri (il 14,8% dei nati,
anch'essi in diminuzione rispetto ai due anni precedenti) contro 6.497
morti[22].

È da notare che il dato complessivo dei cittadini stranieri presenti nel
territorio nazionale è stato corretto al ribasso in seguito al censimento
generale ISTAT del 2011 della popolazione italiana, secondo il quale
risultavano presenti 4.029.145 stranieri (6,8% della popolazione) alla data
del 9 ottobre 2011, valore triplicato rispetto a quello del precedente
censimento dell'ottobre del 2001, quando i cittadini stranieri risultavano
essere 1.334.889 (2,3%)[23][24]. La differenza rispetto al dato proveniente
dalle anagrafi, già riscontrata per tutti i dati demografici anche nei
precedenti censimenti, dipende generalmente da errori o mancanze
nell'aggiornamento delle anagrafi comunali nei dieci anni che intercorrono tra
un censimento e l'altro[25].

I dati sui cittadini stranieri residenti non includono gli stranieri
naturalizzati italiani e i cittadini stranieri irregolari. Secondo il
censimento della popolazione del 2011, gli stranieri naturalizzati italiani
erano 607.394[26]. Le acquisizioni di cittadinanza sono in costante aumento,
da 4.158 nel 1991, a 10.401 nel 2001[27], a 65.383 nel 2012[15], fino a
178.035 nel 2015[22] (+37% rispetto al 2014). A titolo di paragone, si
consideri che nel 2014 le acquisizioni di cittadinanza in Italia (129.000)
sono state, in numeri assoluti, meno che in Spagna (206.000) ma più o meno in
linea con quelle registrate in Germania (111.000), Francia (106.000) e Regno
Unito (126.000)[28]. Tra coloro che hanno acquisito la cittadinanza italiana
nel 2015, il 20% era precedentemente cittadino albanese e il 18% marocchino,
ovvero apparteneva a due comunità straniere di più antico insediamento in
Italia[22].

Analizzando i Paesi di provenienza dei cittadini stranieri regolarmente
residenti, si nota come negli ultimi anni ci sia stato un deciso incremento
dei flussi provenienti dall'Europa orientale, che hanno superato quelli
relativi ai paesi del Nordafrica, molto forti fino agli anni novanta. Ciò è
dovuto soprattutto al rapido incremento della comunità rumena in Italia, che,
in particolare nel 2007, è all'incirca raddoppiata, passando da 342.000 a
625.000 persone e rappresentando quindi la principale comunità straniera in
Italia. Ciò è dipeso, verosimilmente, dall'ingresso della Romania nell'Unione
europea, che ha facilitato i flussi, e dall'affinità linguistica.

Secondo i dati Istat, al 1º gennaio 2016 risiedevano in Italia quasi 1,2
milioni di cittadini rumeni[22], che costituiscono il 23% della popolazione
straniera in Italia[22] e circa l'1,97% sul totale della popolazione residente
in Italia; ciò fa sì che in Italia risieda quasi il 45% dei circa 2,5 milioni
di cittadini della Romania espatriati, residenti nell'Unione europea.[31].
Accanto ai rumeni le principali comunità straniere presenti in Italia sono
quella albanese (9,3% della popolazione straniera), marocchina (8,7%), cinese
(5,4%) e ucraina (4,65%). Al 1º gennaio 2016, poco più del 30% dei residenti
stranieri sono cittadini di un Paese dell'U.E., e oltre il 50% sono cittadini
di un Paese europeo. I cittadini di Stati africani sono circa il 20% del
totale, così come i cittadini di Stati asiatici[22].

La tabella a destra riporta il numero di cittadini stranieri residenti in
Italia suddivisi per cittadinanza per gli anni 2005, 2010, 2015 e 2017. Come
si può notare, le comunità che hanno registrato un aumento maggiore provengono
dall'Est Europa (Romania, Bulgaria, Moldavia, Ucraina e Polonia) e dall'Asia
meridionale (rispettivamente, India, Bangladesh, Pakistan e Sri Lanka). Più
contenuto, invece, è stato l'aumento della popolazione straniera di origine
albanese e marocchina, comunità che hanno visto il picco degli ingressi in
anni precedenti, ma anche per effetto delle naturalizzazioni.

Un discorso a parte merita la comunità Romaní sul territorio italiano,
ripartita tra Rom (più diffusa al Centro-Sud e con maggiore propensione alla
sedentarizzazione) e in minor misura Sinti (soprattutto al Nord, ma con forte
tendenza al nomadismo). Stime approssimative riportano 120.000 unità, di cui
circa 70.000 di cittadinanza italiana.[32]

La distribuzione dei cittadini stranieri sul territorio italiano è fortemente
disomogenea: nel Nord-ovest risiede il 34,1% degli stranieri, nel Nord-est il
24,5%, nel Centro il 25,4% e nel Mezzogiorno e isole il 15,9%[22]. Nel 2015,
tuttavia, come già negli anni precedenti, l'incremento della popolazione
straniera è stato più consistente nel Mezzogiorno che nel Centro-Nord.

All'interno di tale distribuzione si nota inoltre una forte disparità tra i
capoluoghi di provincia (con maggiori presenze) e le zone rurali.

Province italiane con maggiore popolazione di stranieri residenti, al 1º
gennaio 2018:

I comuni italiani con maggiore stranieri residenti, al 1º gennaio 2018 (e
differenza rispetto al 2017):

I capoluoghi di provincia italiani con la più alta percentuale (superiore al
15%) di stranieri residenti sul totale della popolazione, al 1º gennaio 2018:

Tabella con la classifica per regioni della popolazione straniera residente in
Italia

Secondo l'ultima indagine ISTAT, condotta tra il 2011 e il 2012, oltre la metà
dei cittadini stranieri residenti in Italia con più di 6 anni di età si
dichiara cristiano (56,4%). La seconda comunità religiosa tra gli stranieri è
invece costituita dai musulmani (26,3%), mentre i buddisti sono circa il 3% e
il 7,1% si dichiara ateo. I 4.570.317 immigrati censiti in Italia a quella
data risultavano infatti così suddivisi[33]:

Se si considera, invece, la religione alla quale i genitori educano i propri
figli (0-5 anni), il 41% dei bambini segue la fede musulmana contro il 37% di
cristiani (in prevalenza cattolici e in misura minore ortodossi). Il 6% dei
bambini non riceve invece nessuna educazione religiosa.

Nel 2010, gli stranieri residenti in Italia risultavano significativamente più
giovani dei cittadini italiani, con un'età mediana di 32,5 anni contro 44,3.
Si tratta della quarta comunità straniera più giovane tra i Paesi della U.E.
contro la seconda popolazione nazionale più vecchia (dopo la Germania).[35]

Nel 2009 i minorenni erano 932.675 (il 22% del totale) mentre gli stranieri
nati in Italia (le cosiddette seconde generazioni) erano ormai 573.000[36],
cioè il 13,5% del totale degli stranieri. In particolare, gli stranieri nati
in Italia nel 2010 hanno rappresentato il 14% del totale delle nascite,
un'incidenza circa doppia rispetto a quella degli stranieri sul totale della
popolazione residente[37].

La presenza di allievi privi di cittadinanza italiana è in costante aumento
nel sistema scolastico italiano, rappresentando oggi il 9%, con punte prossime
al 10% nella scuola dell'obbligo. La loro presenza però è concentrata
soprattutto nelle regioni settentrionali e in particolare in alcune aree
urbane, cosicché in talune scuole la percentuale risulta significativamente
più elevata[38].

Questi alunni rappresentano tutti gli stati del mondo, sebbene il 45% di loro
provenga da soli 3 stati (Romania, Marocco e Albania). Circa l'81% di loro
proviene da 19 stati (Romania, Albania, Marocco, Cina, Moldavia, Filippine,
India, Ucraina, Ecuador, Peru, Tunisia, Pakistan, Macedonia, Egitto,
Bangladesh, Senegal, Nigeria, Polonia, Ghana). Quasi la metà di questi alunni,
oltre 371.000, sono nati e cresciuti in Italia, parlano l'italiano come prima
lingua e/o sono bilingui; essi hanno lo status di "straniero" in base a una
legislazione basata principalmente sullo ius sanguinis e non sullo ius soli,
vigente e condizionato in pochi paesi europei (per esempio Grecia, Francia,
Portogallo, Irlanda, Regno Unito e Finlandia), ma che invece caratterizza
quasi tutti gli stati del continente americano.[39]

La popolazione straniera residente in Italia ha un livello di istruzione
simile a quello della popolazione italiana. Fonti Istat e Banca d'Italia
riportano come il 39,4% della popolazione italiana abbia un diploma di scuola
media superiore a fronte del 38,9% della popolazione straniera. Gli italiani
in possesso di laurea invece si attestano intorno al 12,5% contro il 10,2%
degli stranieri[40].

Un rapporto dell'Istat relativo agli anni 2008/2009 sugli stranieri nati
all'estero e residenti in Italia[41] rileva che due terzi sono immigrati per
motivi di lavoro.

Le condizioni economiche delle famiglie straniere sono in generale peggiori di
quelle delle famiglie italiane. Infatti, le prime dispongono di un reddito
netto mediano di 14.469,00 € contro i 24.631 € dei secondi. Le famiglie con un
reddito netto più vicino a quello delle famiglie italiane sono, tra le
comunità più numerose, quelle albanesi (70,1% del reddito medio delle famiglie
italiane), filippine (68,3%) e cinesi (67,1%). Al contrario, quelle più
lontane dal tenore di vita degli italiani sono le famiglie ucraine (40,8%),
moldave (48,6%) e romene (47,6%).

Nel complesso, quasi la metà (49,1%) delle famiglie composte da soli stranieri
è a rischio povertà (tale percentuale è il 17,4% per le famiglie di soli
italiani). Come nel caso degli italiani, tuttavia, il rischio povertà è
considerevolmente più elevato al Sud che al Centro o al Nord.

Tuttavia, le condizioni economiche degli stranieri migliorano con l'allungarsi
della permanenza in Italia. Infatti, il reddito di una famiglia di soli
stranieri residente nel Paese da più di 12 anni è in media superiore del 40%
rispetto a quello di una famiglia arrivata da soli due anni. Inoltre, le
entrate delle famiglie straniere dipendono per oltre il 90% da redditi da
lavoro, mentre per le famiglie italiane tale quota si attesta solo al 63,8%. I
redditi da capitale incidono appena per l'1,1% (contro il 5,5%) e le pensioni
contano solo per l'1,9% (contro quasi il 30% delle famiglie italiane). Da
osservare anche che il possesso di una laurea si traduce, in media, in un
reddito solo dell'8% più elevato rispetto a quello di chi possiede la licenza
elementare. Gli italiani laureati, al contrario, guadagnano in media il 75% in
più di quelli con una licenza elementare.

I principali reati compiuti dagli immigrati detenuti riguardano lo spaccio di
droga, la rapina e i delitti legati al furto. Il seguente grafico riguarda i
reati compiuti da detenuti immigrati che si trovano nelle carceri italiane.

I dati delle statistiche ufficiali basate sulla residenza, come è ovvio, non
comprendono i numerosi stranieri che dimorano illegalmente sul territorio
nazionale. La Fondazione Ismu-Iniziative e studi sulla multietnicità stima la
presenza di stranieri irregolari presenti sul territorio italiano al 1º
gennaio 2014 in 300.000 unità (pari al 6% in proporzione alla popolazione
straniera regolare), la stessa fondazione stimava gli irregolari in 500.000
unità nel 2003 e in 326.000 nel 2012[42].

In Italia l'immigrazione irregolare è alimentata soprattutto dagli
_overstayers_ , tutti quegli stranieri che, entrati nel Paese regolarmente,
restano dopo la scadenza del visto o dell'autorizzazione al soggiorno: un
fenomeno che ha raggiunto - secondo dati ufficiali del Ministero
dell'Interno[43] \- il 60% del totale degli immigrati irregolari nel 2005 (il
63% nel primo semestre del 2006). Un altro 25% circa degli immigrati
irregolari giunge illegalmente da altri Paesi Schengen, approfittando
dell'abolizione dei controlli alle frontiere interne (il 24% nei primi sei
mesi del 2006). Soltanto il 15% dell'immigrazione irregolare arriva dalle
rotte del Mediterraneo.

A sbarcare sulle coste italiane attraversando irregolarmente i confini
marittimi sono sia rifugiati in fuga da conflitti armati o persecuzioni e
aventi diritto di asilo, sia migranti economici in cerca di migliori
condizioni di lavoro[44][45]. Negli ultimi anni, i principali Paesi d'imbarco
dei migranti sono quelli del Nordafrica - soprattutto Libia, Tunisia ed
Egitto, ma anche Turchia e Grecia.[46]

Il numero degli arrivi dalla fine degli anni novanta è altalenante. Due picchi
sono stati raggiunti nel 1999 (49.999 arrivi) e nel 2008 (36.951 arrivi). Nel
2009-2010, anche a seguito degli accordi stipulati dal governo Berlusconi con
il governo di Gheddafi in Libia, gli arrivi si sono ridotti a un minimo di
9.573 nel 2009 e 4.406 nel 2010. I respingimenti dei migranti intercettati in
mare dall'Italia e riportati in Libia in base agli accordi con Gheddafi hanno
procurato all'Italia una condanna della Corte europea dei diritti umani nel
2012, per violazione del divieto di espulsioni collettive e per aver esposto i
migranti a trattamenti inumani e degradanti in Libia e al rischio di essere
rimpatriati dalla Libia in Paesi d'origine non sicuri.[49] Nel 2011, con
l'inizio delle primavere arabe in Tunisia, Libia ed Egitto, si è avuto un
nuovo picco di 62.692 arrivi, per quasi la metà provenienti dalla Tunisia.[46]

Dal 2014, con lo scoppio della seconda guerra civile in Libia e la crisi dei
rifugiati siriani, si è verificato un nuovo marcato incremento degli sbarchi.
Nel 2014 sono sbarcati sulle coste italiane 170.100 rifugiati e migranti[50]
(su un totale di 220.194 che sono giunti nella U.E. attraversando
irregolarmente il Mediterraneo nel 2014)[51], in crescita rispetto al 2013
(42.925 sbarcati)[46]. 141.484 degli sbarcati in Italia nel 2014 erano partiti
dalle coste della Libia, 15.283 dalle coste dell'Egitto e 10.340 dalle coste
della Turchia. I principali Paesi di cittadinanza degli sbarcati erano Siria
(42.323), Eritrea (34.329), Mali (9.908), Nigeria (9.000), Gambia (8.691),
Somalia (5.756) ed Egitto (4.095)[50]. L'incremento negli sbarchi si doveva
sia al maggior numero di rifugiati provenienti in particolare dalla Siria a
causa della guerra civile siriana, sia alla maggiore facilità e urgenza di
partire dalle coste libiche a causa della situazione di anarchia creata dalla
guerra civile in Libia, essa stessa storicamente un Paese non solo di
transito, ma anche di destinazione per i migranti economici africani[52].
Molti degli sbarcati erano in cerca di asilo, in particolare siriani ed
eritrei, le cui domande di asilo in Europa esaminate nel 2014 sono state
accolte positivamente per il 95% e per l'89% dei casi,
rispettivamente[53][54]. Tuttavia, solo pochissimi siriani ed eritrei hanno
presentato domanda di asilo in Italia (500 e 480, rispettivamente)[55], mentre
la maggior parte ha proseguito verso il Nord Europa (Germania e Svezia in
particolare), nonostante il regolamento di Dublino preveda che i richiedenti
asilo debbano presentare domanda di asilo nel primo Paese
d'arrivo[56][57][58][59]. Nel 2015, i rifugiati e migranti sbarcati in Italia
sono stati 153.842, il 9% in meno rispetto al 2014. Salvo una drastica
riduzione del numero di rifugiati siriani, spostatisi sulla rotta dalla
Turchia alle coste della Grecia (dove nel 2015 sono sbarcati 856.723 rifugiati
e migranti[60] nel contesto della crisi europea dei rifugiati), le principali
nazionalità dichiarate al momento dello sbarco sono rimaste Eritrea (38.612),
Nigeria (21.886), Somalia (12.176), Sudan (8.909), Gambia (8.123), Siria
(7.444) e Mali (5.752)[61]. Nel 2016 sono sbarcate 181.436 persone: i migranti
di nazionalità nigeriana (37.551) hanno superato quelli di nazionalità eritrea
(20.718), con un generale aumento dei migranti originari dell'Africa
occidentale (13.342 dalla Guinea, 12.396 dalla Costa d'Avorio, 11.929 dal
Gambia, 10.327 dal Senegal, 10.010 dal Mali), seguiti da Sudan (9.327),
Bangladesh (8.131) e Somalia (7.281).[48] Da luglio 2017 gli sbarchi sono
iniziati a calare sensibilmente, in seguito a diversi accordi bilaterali con i
governi di Libia e Niger, le tribù libiche del Fezzan e alcune milizie
operanti nella zona di Sabratha.[62]

Da non confondersi con la maggioranza degli stranieri, immigrati in Italia
quasi sempre per motivi economici, i richiedenti asilo sono stranieri che
hanno presentato all'Italia richiesta di protezione e ospitalità in base alle
convenzioni internazionali, perché perseguitati nel loro paese di origine per
le loro opinioni politiche, appartenenza a un gruppo religioso, appartenenza a
una determinata classe sociale, appartenenza etnica, o provenienti da zone di
guerra totalmente insicure, o oggetto di discriminazioni o persecuzioni. Dal
momento che la richiesta di asilo va presentata nel territorio dello Stato a
cui si richiede asilo e che le leggi italiane ed europee non prevedono vie di
ingresso regolari per coloro che intendono presentare richiesta di asilo, i
richiedenti asilo arrivano per lo più in maniera irregolare, attraverso gli
sbarchi sulle coste italiane. In base alla convenzione di Ginevra sui
rifugiati (1951), i richiedenti asilo non possono essere respinti ai confini
se sono a rischio di persecuzione o di altri gravi danni[63]. Coloro la cui
richiesta è stata accolta positivamente ricevono lo status di rifugiato o
altra forma di protezione internazionale (protezione sussidiaria o
umanitaria), mentre i restanti possono essere rimpatriati[64]. Se nella
categoria dei rifugiati rientravano nel secolo scorso prima persone
rimpatriate da ex colonie italiane (accusati di collaborazionismo con i
colonizzatori italiani) e poi persone perseguitate nell'Est Europa per
l'opposizione ai regimi comunisti ivi allora imperanti, nel nuovo secolo la
provenienza è prevalentemente da stati in guerra o autoritari, soprattutto
Eritrea, Somalia e Afghanistan, non senza la presenza di perseguitati per
motivi politici o religiosi.

Tra il 1990 e il 2015, l'Italia ha ricevuto 517.720 richieste d'asilo,
riconoscendo lo status di rifugiato o altra forma di protezione internazionale
a 178.788 richiedenti asilo[66][61]. Secondo l'UNHCR, il numero totale di
rifugiati residenti in Italia alla fine del 2015 era di 118.047 unità, meno
che in Germania (316.113), Francia (273.126), Svezia (169.520) e Regno Unito
(123.067)[67]. I primi cinque Paesi di cittadinanza dei rifugiati in Italia
erano Somalia (13.068), Afghanistan (12.203), Eritrea (11.962), Nigeria
(9.931) e Pakistan (9.202)[68].

Il 2014 è stato, sia in Italia, sia nel resto d'Europa, un anno record per il
numero di nuove richieste di asilo. In Italia sono state presentate 64.625
richieste di asilo (rispetto alle 26.620 del 2013), su un totale di 625.920
richieste di asilo in tutta l'U.E. (rispetto alle 431.090 del 2013); hanno
avuto più richieste di asilo dell'Italia la Germania (202.645) e la Svezia
(81.180). Le prime cinque nazionalità dei richiedenti asilo in Italia nel 2014
sono state Nigeria (10.135), Mali (9.790), Gambia (8.575), Pakistan (7.150) e
Senegal (4.675)[69]. Alla fine del 2014, nelle strutture di accoglienza per
richiedenti asilo in Italia erano ospitate 66.066 persone[70]. Nel 2015, le
richieste di asilo sono state 83.970; al 31 dicembre 2015 i richiedenti asilo
ospitati nelle strutture di accoglienza erano 103.792.[61]

Nel 2014 ci sono state in Italia 35.180 decisioni in prima istanza sulle
richieste di asilo presentate (sia nello stesso anno, sia precedentemente): di
queste, 20.580 (59%) hanno avuto esito positivo, col riconoscimento dello
status di rifugiato o di altra forma di protezione internazionale, mentre le
restanti 14.600 sono state respinte[71][69]. Hanno accolto positivamente più
richieste di asilo dell'Italia la Germania (47.555), la Svezia (33.025) e la
Francia (20.640). Le prime tre nazionalità di coloro che hanno ottenuto lo
status di rifugiato o altra forma di protezione internazionale in Italia nel
2014 sono state Pakistan (2.420), Afghanistan (2.400) e Nigeria (2.145)[72].

Nel 2015 sono state prese 71.110 decisioni sulle richieste di asilo
presentate; di queste, 29.535 (41%) hanno avuto esito positivo, mentre il 53%
sono state respinte.[61]

Negli ultimi anni, l'immigrazione è diventata un tema ricorrente nel cinema
italiano, fino quasi a rappresentarne un genere a parte[73]. Uno dei primi
film ad affrontare le problematiche relative all'immigrazione, in quel caso
albanese, è stato _Lamerica_ di Gianni Amelio (1994). Nell'ultimo decennio in
particolare, tra i film incentranti su tematiche migratorie si trovano _Quando
sei nato non puoi più nasconderti_ di Marco Tullio Giordana (2005), _Le ferie
di Licu_ di Vittorio Moroni (2006), _Cover-boy_ di Carmine Amoroso (2006),
_Bianco e nero_ di Cristina Comencini (2008), _Cose dell'altro mondo_ di
Francesco Patierno, _Il villaggio di cartone_ di Ermanno Olmi (2011),
_Terraferma_ (2011) di Emanuele Crialese e _Con il sole negli occhi_ (2015) di
Pupi Avati. Il regista veneziano Andrea Segre si è spesso concentrato sui temi
relativi all'immigrazione nei suoi documentari (tra cui _Come un uomo sulla
terra_ , diretto insieme a Riccardo Biadene e Dagmawi Yimer nel 2008), fino a
dirigere e presentare alla 68ª Mostra internazionale d'arte cinematografica di
Venezia il suo primo lungometraggio di fiction, _Io sono Li_ (2011). È da
notare che la maggior parte dei film sull'immigrazione sono realizzati da
registi italiani, non essendoci ancora in Italia una generazione di cineasti
di seconda generazione[74].

I media etnici rappresentano una delle fonti principali di informazione per
gli immigrati in Italia: si contano più di 150 testate, di cui 65 a mezzo
stampa, 59 radiofoniche, 24 format televisivi e siti web tematici dedicati
agli stranieri in Italia. Questi i dati[75] elaborati dal Cospe, Cooperazione
per i Paesi emergenti, che segnala i casi di _Stranieri in Italia_ , network
etnico fondato nel 2000 da Francesco Costa e ISI Media, con 22 testate in
lingua diffuse in tutta Europa, _Speciale Mondinsieme. Per partecipaRe la
città_ in allegato a La Gazzetta di Reggio Emilia e Metropoli, edito con _La
Repubblica_. Le principali fonti di informazione online sono rappresentate dal
network _Ethnoland_ , rivista bimestrale di informazione e di servizio a cura
di Otto Bitjoka e da Edgar Meyer, Stringer.it e il network
Stranieriinitalia.it, presente sul web con il portale e la rete di siti in
lingua[76]. Inoltre, Babel TV è il primo canale televisivo in Italia dedicato
ai temi dell'immigrazione e trasmette dalla piattaforma digitale Sky dall'8
novembre 2010.

Altri progetti

