**Arthur "Art" Adams** (Holyoke, 5 aprile 1963) è un fumettista statunitense.

Disegnatore autodidatta, Adams voleva lavorare nel mondo dei fumetti sin da
bambino. Divenne famoso nel 1985 con la miniserie Marvel Comics _Longshot_ ,
scritta da Ann Nocenti, che ricevette molte recensioni positive. Lo stile
caratteristico e dettagliato di Adams gli procurò grande popolarità e facilità
a trovare molti altri lavori nel campo. La sua cura per i dettagli, sebbene
amata dal pubblico, ha la conseguenza di renderlo abbastanza lento nel
produrre le sue tavole, il che ha contribuito a non farlo lavorare come
disegnatore di una serie regolare per molto tempo.[1]

A dispetto di questa sua nota difficoltà a rispettare le scadenze, Adams ha
lavorato su serie importanti come i vari titoli degli X-Men, sui Fantastici
Quattro, _Authority_ , _Tom Strong_ , _Gen 13_ e su numerosi annual. È inoltre
conosciuto per le _Art Adams' Creature Features_ («Le caratteristiche creature
di Art Adams»), una raccolta di storie precedentemente pubblicate come albi
singoli, tributo a B-movie degli anni cinquanta, come _Il mostro della laguna
nera_ , e per la serie "creator-owned"[2] _Monkeyman and O'Brien_ , entrambe
opere pubblicate dalla Dark Horse Comics. Insieme con lo scrittore Steve Moore
Adams ha creato Jonni Future, un personaggio apparso nell'antologico _Tom
Strong's Terrific Tales_.

Adams è tenuto in grande considerazione anche per le sue copertine, e ha
elaborato immagini per poster, figurine e articoli simili.

La sua opera per _Longshot_ gli ha fatto vincere il Russ Manning Award nel
1986. Ha vinto inoltre con lo scrittore Bob Burden, il premio Eisner Award per
il miglior albo singolo con _Gumby Summer Fun Special n. 1_. Inoltre Adams è
stato uno dei fondatori dell'etichetta "Legend" per la Dark Horse, che ebbe
breve vita.

Altri progetti

