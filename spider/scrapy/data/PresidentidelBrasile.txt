I **presidenti del Brasile** si sono succeduti a partire dal 1889, allorché fu
abolita la monarchia con l'esilio dell'imperatore Pietro II, e fu proclamata
la repubblica.

Nonostante venga diviso istituzionalmente per nomea (dal 1889 al 1967 come
**Stati Uniti del Brasile** e dal 1967 ad oggi come **Repubblica Federativa
del Brasile** ), storicamente si sono succedute sei repubbliche,
caratterizzate da meccanismi politici distinti. Questa lista comprende tutti i
presidenti dello stato brasiliano (più le giunte provvisorie), elencati dal
1889 ad oggi, e brevi descrizioni dei diversi periodi storici.

L'attuale Presidente Jair Bolsonaro, entrato in carica il 1º gennaio 2019,
terminerà il suo mandato, salvo rielezione, il 1º gennaio 2023.

Il periodo della **Prima Repubblica** ( _República Velha_ ) iniziò nel 1889,
con il colpo di stato che depose l'Imperatore Pedro II e instaurò la
repubblica, fino al 1930, con un secondo colpo di stato contro il regime
oligarchico. Questo periodo sì divide in due fasi: il primo, detto "Repubblica
della Spada" (1889–1894), in sostanza una dittatura retta dai militari,[1] ed
il secondo, detto "Repubblica Oligarchica" (1894–1930), durante la quale il
potere presidenziale era nelle mani di politici clientelari che
rappresentavano, alternandosi, i produttori di caffè di San Paolo e gli
allevatori di mucche da latte di Minas Gerais.[2][3] Questa divisione di
bipolarismo pacifico (detta "politica del caffelatte"), unita ai massicci
brogli elettorali, passò da una sfiducia popolare ad aperta sedizione,
fomentata da settori riformisti delle forze armate ( _Tenentismo_ ), dopo il
Martedì nero del 1929.[4] Dopo che nelle elezioni presidenziali del 1930
furono perpetrati gli ennesimi brogli pur di garantire la continuità del
sistema clientelare, mostratosi negligente nel risollevare l'economia dalla
Grande depressione, gran parte dell'esercito si sollevò e depose il Presidente
Washington Luís, inaugurando la Seconda Repubblica.[5]

La **Seconda Repubblica** ( _República Constitucional_ ) iniziò nel 1930, dopo
il colpo di stato (o rivoluzione) contro il regime oligarchico, terminando nel
1937, con l'instaurazione della dittatura di Getúlio Vargas.

Dopo una breve giunta militare, il golpisti insediarono Vargas, in precedenza
esponente del Partito Repubblicano Rio-Grandese e leader dell'Alleanza
Liberale, che inaugurò una nuova Costituzione e pose fine al regime semi-
feudale degli oligarchi agrari.[5] A causa dei disordini e delle sommosse,
orchestrate dagli ex-repubblicani (rivoluzione del 1932), dai comunisti (1937)
e dal partito fascista degli Integralisti, Vargas usò i suoi poteri per
rafforzare l'esecutivo ed infine instaurare una dittatura apartitica ispirata
al regime di Antonio Salazar in Portogallo.[22]

La **Terza Repubblica** ( _Estado Novo_ ) durò dal 1937, anno
dell'instaurazione del regime pseudo-fascista di Getúlio Vargas, al 1945, anno
delle dimissioni dello stesso Vargas.

Questo periodo segnò l'inizio dell'Estado Novo ("Nuovo Stato"), ispirato ai
regimi fascisti di Portogallo, Italia e Spagna. Si caratterizzò sia per la
creazione del primo welfare state brasiliano, nonché l'estensione di molti
diritti (come il suffragio femminile), che per l'autoritarismo di governo
contro comunisti, anarchici e dissidenti di sorta.[26] Nonostante le simpatie
filo-tedesche di Vargas, il Brasile si schierò contro le Potenze dell'Asse
durante la Seconda guerra mondiale, alla cui fine seguì la caduta di Vargas
per le pressioni esterne (specie degli Stati Uniti) che interne.[22]

La **Quarta Repubblica** ( _Período Populista_ ) iniziò nel 1945, dopo il
ritorno alla democrazia, e finì nel 1964, con il golpe militare che depose il
Presidente João Goulart. La Quarta Repubblica fu marcata da un multipartitismo
a carattere populista, con poca differenza tra i vari partiti (ad eccezione
della destra, coalizzatasi nell'Unione Democratica Nazionale).[29] Fu un
periodo di prosperità, sulla scia del boom economico degli anni 50 e 60, ma
anche di instabilità, con frequenti conflitti tra la Presidenza ed il
Congresso, che portò ad una breve riforma in senso parlamentare della
repubblica (1961–1964). L'ascesa alla presidenza del socialista moderato
Goulart portò il Congresso (dominato dalle destre) ed i militari ad condurre
un colpo di stato che portò all'instaurazione di un regime dittatoriale.[30]

La **Quinta Repubblica** ( _Ditadura militar_ ) iniziò nel 1964, dopo il golpe
militare che rovesciò il governo democratico, e finì nel 1985, con il
ripristino della democrazia e l'elezione presidenziale di Tancredo Neves. Il
periodo della dittatura militare, camuffato con elezioni fittizie, fu sia un
periodo di espansione economica che di persecuzione per le opposizioni, specie
i comunisti, di censura e di moralismo dei costumi. Il potere fu concentrato
nelle mani del partito Alleanza Rinnovatrice Nazionale (ARENA), di carattere
nazionalista, mercatista e conservatore,[38] fino a che l'aumento vertiginoso
dell'inflazione, l'aumento della povertà, il crescente malcontento popolare,
l'élitismo politico dei militari e la mancanza di necessità da parte degli
Stati Uniti di un regime estremista in un periodo di distensione portarono al
declino del regime, infine smantellato sotto la presidenza di João
Figueiredo.[39]

La **Sesta Repubblica** ( _Nova República_ ) è il periodo iniziato nel 1985,
con le prime elezioni democratiche, sino ad oggi. Durante questo periodo è
stata approvata definitivamente la riforma della Costituzione (1988), si ha
assistito alla fine della guerra fredda, al rafforzamento delle istituzioni
democratiche e presidenziali e alla nascita di un multipartitismo estremo,
seppur convogliato in due coalizioni: il centrodestra (guidato dal PSDB) ed il
centrosinistra (guidato dal Partito dei Lavoratori), pur aventi entrambi
partiti sia di destra che di sinistra. La recente elezione nel 2018 del
candidato di estrema destra Jair Bolsonaro ha portato ad una maggiore
polarizzazione dei due blocchi, con la maggioranza delle destre anche moderate
a sostegno di Bolsonaro e le sinistre unite all'opposizione.

Altri progetti

