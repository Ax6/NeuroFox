**Ashley Montagu** (Londra, 28 giugno 1905 – Princeton, 26 novembre 1999) è
stato un antropologo e saggista inglese. Si può definire un antropologo ed un
umanista che ha reso popolari temi quali la razza ed il sesso, nonché la loro
relazione con la politica, la cultura, lo sviluppo storico. È stato
responsabile del progetto di studio dell'Unesco _Il problema della razza_ (
_The Race Question_ ). Nel suo famoso libro _Growing Young_ salutato con
entusiasmo da Stephen Jay Gould sviluppa l'ipotesi di una neotenia umana.

Secondo una intervista di Leonard Lieberman, Andrew Lyons e Hariet Lyons sulla
rivista _Current Anthropology_ Ashley Montagu è nato nel quartiere East End di
Londra da genitori israeliani col nome di **Israel Ehremberg**. In seguito
cambiò il suo nome in "Montague Francis Ashley-Montagu", nome divenuto poi
"Ashley Montagu" dopo il suo arrivo negli Stati Uniti. Sviluppò subito un
forte interesse per l'anatomia e fin da ragazzo fu benvoluto da Arthur Keith
con cui strinse un sodalizio che durò tutta la vita. Nel 1922 all'età di 17
anni entrò allo University College di Londra dove riceve una laurea in
psicologia dopo aver studiato con Karl Pearson e Charles Spearman ed aver
seguito corsi di antropologia con Grafton Elliot Smith e Charles Gabriel
Seligman. Studiò pure alla London School of Economics dove fu uno dei primi
studenti di Bronisław Malinowski. Nel 1937 conseguì il dottorato in
antropologia alla Columbia University, dove realizzò lavori di ricerca
conclusi con una dissertazione del 1938 dal titolo "Venire al mondo tra gli
aborigeni australiani: uno studio delle credenze sulla procreazione delle
tribù native dell'Australia" ( _Coming into being among the Australian
Aborigines: A study of the procreative beliefs of the native tribes of
Australia_ ) diretti da Franz Boas e Ruth Benedict.

Insegnò anatomia in varie scuole degli Stati Uniti prima di diventare
professore di antropologia alla università Rutgers dal 1949 al 1955. Negli
anni cinquanta Montagu produsse una serie di lavori cha affrontavano la
questione della validità del concetto di razza da un punto di vista biologico,
psicologico, culturale, tra cui il suo famoso _La Razza. Analisi di un mito_ (
_Man's Most Dangerous Myth: The Fallacy of Race_ , letteralmente "Il più
pericoloso tra i miti umani: l'errata credenza nella razza"), contribuendo
anche alla successiva risoluzione UNESCO sulla questione della razza (1978).
La sua argomentazione prendeva di mira in modo particolare e si opponeva al
lavoro di Carleton Coon. Nel 1952 con William Vogt inaugurò le _Alfred
Korzybski Memorial Lectures_.

Si ritirò dalla carriera accademica nel 1955 per andare a Princeton, nel New
Jersey per continuare la sua divulgazione scientifica ed i suoi interventi
pubblici sui media. Divenne ospite fisso e molto popolare della trasmissione
_Tonight Show_ di Johnny Carson. Partecipa anche alla trasmissione _The
Donahue Show_ e scrive sui giornali _The Ladies Home Journal_ e _The Saturday
Review_. Ciò gli permise di divulgare al grande pubblico i suoi numerosi
studi, già pubblicati, sulla significativa relazione tra la madre ed il figlio
appena nato. L'effetto umanizzante del contatto fisico fu la linea guida degli
studi sulle scimmie in cattività e sulla violenza patologica degli adulti
umani soggetto del suo documentario Time-Life dal titolo _Rock A Bye Baby_
(1970). Più tardi, Montagu si oppose attivamente alle mutilazioni e alle
modifiche genitali sui minori. Nel 1994 James Prescott scrisse e titolò in suo
onore la _Ashley Montagu Resolution_ , una petizione firmata da molte
personalità, oltre ad Ashley Montagu, alla Corte Mondiale di Giustizia per
porre termine alla mutilazione genitale dei bambini nel mondo.

Montagu insegnò alle Università di Harvard, alla Rutgers (dove ebbe la
segreteria del Dipartimento di Antropologia), a Princeton, alla University of
California, alla New York University. Scrisse oltre 60 libri.

Montagu scrisse la prefazione e la bibliografia dell'edizione del 1955
(ristampata nel 2005) di _Il mutuo appoggio_ (1902) (ISBN 88-7641-301-4) del
fondatore del comunismo anarchico, Pëtr Alekseevič Kropotkin, e nel 1956,
l'edizione di  Toynbee and History: Critical Essays and Reviews, 1956 Cloth,
Boston, Extending Horizons Books, Porter Sargent Publishers, ISBN
0-87558-026-2., una critica del fondamentale _A Study of History_ di Arnold J.
Toynbee.

È coautore con Floyd Matson[1] di _The Human Connection_ e di _The
Dehumanization of Man_. È inoltre sceneggiatore e regista del film _One World
or None_ , descritto come uno dei migliori documentari mai fatti.

Altri progetti

