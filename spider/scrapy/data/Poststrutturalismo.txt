Con il termine **post-strutturalismo** si indica la tendenza, in alcuni
filosofi francesi degli anni sessanta e settanta, alla radicalizzazione e al
superamento della prospettiva strutturalista in campo filosofico (Jacques
Derrida, Gilles Deleuze, Jean-François Lyotard), psicoanalitico (Jacques
Lacan), politico e sociologico, in ottica neomarxista (Louis Althusser, Michel
Foucault) e nell'analisi del testo letterario (Roland Barthes, Maurice
Blanchot).

Il prefisso "post", che distingue questa corrente filosofica dallo
strutturalismo, non va tuttavia interpretato come il segnale di una
contrapposizione; piuttosto che opporsi agli esiti della riflessione
strutturalista, infatti, questi pensatori hanno spinto alle estreme
conseguenze i concetti e le modalità di svolgimento che le erano propri, fino
a dissolverli in direzione decostruzionista, costruttivista, o in ogni caso
relativista e postmodernista. Come corrente filosofica, pur non formando una
vera e propria scuola (i suoi esponenti sono tuttavia legati fra di loro da
molteplici rapporti biografici e accademici), si caratterizza per il rifiuto
di attribuire al _cogito_ cartesiano, al soggetto o all'uomo, qualsiasi
privilegio gnoseologico o assiologico favorendo invece un'analisi delle forme
simboliche, del linguaggio, come costitutive della soggettività piuttosto che
come costituite da questa.

Tipici dell'approccio post-strutturalista sono: la ripresa di motivi
nietzscheani come la critica della coscienza e del negativo (Deleuze) o il
progetto genealogico (Foucault), la radicalizzazione e il superamento della
valutazione ontologica del linguaggio heideggeriana e una prospettiva anti-
dogmatica e anti-positivista. Possono essere considerati post-strutturalisti o
vicini alle tesi post-strutturaliste anche: Giorgio Agamben, Jean Baudrillard,
Judith Butler, Félix Guattari, Frederic Jameson, Sarah Kofman, Philippe
Lacoue-Labarthe, Jean-Luc Nancy, Mario Kopić.

**Opere degli autori:**

**Opere sugli autori:**

Altri progetti

