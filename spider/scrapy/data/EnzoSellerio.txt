**Enzo Sellerio** (Palermo, 25 febbraio 1924 – Palermo, 22 febbraio 2012) è
stato un editore e fotografo italiano.

Enzo Sellerio nasce a Palermo nel febbraio del 1924. Il padre, Antonio
Sellerio, è ordinario di Fisica Tecnica alla Facoltà di Ingegneria, la madre,
Olga Andres, natia di Grodno in Bielorussia è insegnante di lingua russa
all'Università di Palermo.

Laureato in Giurisprudenza nel 1944, nel 1947 viene nominato assistente di
Istituzioni di Diritto Pubblico alla Facoltà di Economia e Commercio, incarico
che lo vincolerà a Palermo per molti anni ma con poco entusiasmo, perché nel
frattempo ha scoperto la fotografia. Dopo una breve esperienza giornalistica,
nel 1952, sollecitato dall'amico Bruno Caruso, partecipa a un concorso
fotografico regionale, vince il primo premio, 50.000 lire, e decide di
affrontare la fotografia in modo quasi professionale; in quello stesso anno le
sue prime fotografie vengono pubblicate sulla rivista _Sicilia_ un periodico
quadrimestrale di livello europeo, ideato dall'amico Caruso ed edito da
Salvatore Fausto Flaccovio-Palermo .

Nel 1955 realizza il suo primo reportage, _Borgo di Dio_ , pubblicato nei
fotodocumentari di _Cinema nuovo_ e considerato oggi uno dei capolavori della
fotografia neorealista in Italia. Contemporaneamente alla sua affermazione
come reporter, si tengono le prime personali: a Roma, nel 1956, alla Galleria
dell'Obelisco, nel 1957 alla Galleria la Bussola di Torino e nel 1960, su
invito di Lamberto Vitali, alla Triennale di Milano. Seguono le collaborazioni
con alcuni periodici nazionali degli anni Cinquanta e Sessanta, tra i quali il
mitico _Il Mondo_ di Mario Pannunzio.

Nel 1959, l'editore Salvatore Fausto Flaccovio, che stava lavorando alla
pubblicazione del volume di Kitzinger "I Mosaici di Monreale", in lingua
italiana e in inglese, dietro suggerimento del pittore e amico Bruno Caruso,
propone a Enzo Sellerio, che accetta, (anche in vista della scarsa offerta di
incarichi di tipo fotogiornalistico in Sicilia,) di effettuare le riprese
fotografiche, pressoché integrali, dei mosaici di Monreale.

È così che Enzo Sellerio trascorre buona parte dell'anno arrampicato sui
ponteggi del Duomo di Monreale, lavoro che lui definì il suo "servizio
militare".

Nel 1961 la rivista svizzera _du_ gli commissiona un servizio su Palermo per
un numero monografico dedicato alla città e nel numero di Natale del 1962 un
altro ampio reportage sui paesi dell'Etna.

La collaborazione con la rivista svizzera _du_ gli apre le porte della
fotografia internazionale. Nel 1962 viene chiamato a far parte dell'EMP
(European Magazine Photographers), un'associazione per la promozione della
buona fotografia, luogo di grandi incontri, ma di breve vita, che aveva sede a
Colonia e raccoglieva alcuni tra i migliori fotografi d'Europa.

Nello stesso anno è invitato dalla neonata ZDF, la rete nazionale della
televisione tedesca, a partecipare a un film sulla Germania, tratto dalle
fotografie di Hiroshi Hamaya, Will McBride e dello stesso Sellerio.

Nel 1962 ha inizio la sua collaborazione con _Vogue_ come free-lance con brevi
soggiorni, prima a Parigi, poi nel 1965 e nel 1966 a New York, dove riceve
anche un incarico dalla rivista 'Fortune. Per Vogue o per proprio conto,
fotografa in quegli anni una serie di artisti e di intellettuali come Arthur
Miller, Christo, Saul Steinberg ed altri protagonisti della vita culturale
dell'epoca.

Nel 1967 comincia a occuparsi di editoria collaborando a una collana di testi
siciliani promossa dall'Assemblea regionale siciliana, per la quale cura, nel
1968, insieme a Gioacchino Lanza Tomasi, autore dei testi, una serie di
supplementi per la rivista _Cronache Parlamentari_ , dedicati alle sedi del
potere ecclesiastico e secolare. Vengono successivamente riuniti in un volume,
pubblicato in proprio sotto il titolo di _Castelli e monasteri siciliani_.
Grazie a questo libro Sellerio decide di occuparsi definitivamente di
editoria. L'anno seguente fonda – insieme alla moglie Elvira Giorgianni – la
“Sellerio editore” per la quale cura la progettazione dei libri d'arte e la
grafica di tutte le collane. Nel 1983 la casa editrice si suddivide in due
entità distinte che mantengono lo stesso nome: una pubblica saggistica e
narrativa, l'altra volumi di arte e fotografia.

Ulteriore aspetto della sua personalità è lo spirito collezionistico che lo
porta a raccogliere e conservare importanti testimonianze dell'arte popolare e
della vita quotidiana, più volte oggetto di pubblicazioni e di mostre da lui
curate. Malgrado il suo progressivo distacco dalla fotografia militante,
Sellerio ha mantenuto sempre rapporti con l'ambiente fotografico siciliano e
la sua attiva presenza è stata determinante. Avendo accolto da fotografo i
giovani di talento nel suo studio, da editore ha continuato ad aiutarli
pubblicando in volume le loro fotografie.

Dopo un trentennio di assenza dall'attività di fotografo, all'inizio del 2006
accetta con spirito di sfida la commissione da parte del settimanale _Lo
Specchio_ de _La Stampa_ , di un servizio sullo ZEN, quartiere emblematico
delle contraddizioni di Palermo, e pochi mesi dopo realizza per la Fondazione
Banco di Sicilia una serie di fotografie d'interni dell'antica sede del Monte
di Pietà a Palazzo Branciforte.

Muore a Palermo nel 2012, all'età di 87 anni.

