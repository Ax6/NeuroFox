![1leftarrow
blue.svg](//upload.wikimedia.org/wikipedia/commons/thumb/d/d6/1leftarrow_blue.svg/16px-1leftarrow_blue.svg.png)_Voce
principale: **Reggiseno**._

La **storia del reggiseno** è inestricabilmente avvinta alla storia sociale
della condizione femminile, considerando pure l'evoluzione della moda e i
diversi modi di vedere il corpo della donna.

Le donne hanno usato una quantità di indumenti e congegni per coprire,
trattenere, rivelare o modificare l'aspetto delle mammelle. A partire dal XIV
secolo la biancheria intima delle donne occidentali più agiate è stata
dominata dal corsetto, che spingeva le mammelle verso l'alto. Nell'ultima
parte del XIX secolo sono state sperimentate varie alternative, dividendo il
corsetto in un arnese simile ad una guaina che comprimeva il torace inferiore,
e trasferendo la parte superiore ad apparecchi sospesi alle spalle.

Dalla fine del XIX secolo il reggiseno ha soppiantato il corsetto come
soluzione maggiormente diffusa per sostenere il seno. Al principio del XX
secolo hanno iniziato a comparire indumenti che assomigliavano più da vicino
ai reggiseni contemporanei, anche se la produzione commerciale di massa non si
è manifestata prima degli anni 1930. Da allora i reggiseni hanno sostituito i
corsetti (benché alcune donne preferiscano le canottiere e una minoranza vada
senza). Nel corso del XX secolo è stata posta una maggior enfasi sugli aspetti
di moda del reggiseno. La produzione di reggiseni rappresenta un'industria che
vale diversi miliardi di dollari ed è dominata da grandi imprese
multinazionali.

Nel corso della storia documentata, le donne hanno usato una quantità di
indumenti e dispositivi per coprire, trattenere o sollevare le mammelle.
Reggiseni o indumenti simili a bikini appaiono dipinti su alcune atlete del
XIV secolo a.C. nell'era della civiltà minoica.

A partire dal XVI secolo (AD) la biancheria intima delle donne occidentali più
agiate era dominata dal corsetto, che spingeva in alto le mammelle.
Nell'ultima parte del XIX secolo i disegnatori di abbigliamento presero a
sperimentare varie alternative al corsetto, tra cui la suddivisione del
corsetto in più parti: un dispositivo simile ad una guaina che stringeva la
parte inferiore del torace e dispositivi che appendevano le mammelle alle
spalle, per quanto riguarda la parte superiore del torace.

Con il XX secolo apparvero indumenti più simili al reggiseno odierno, sebbene
la produzione commerciale su larga scala avrebbe dovuto attendere gli anni
1930. La penuria di metalli concomitante alle due guerre mondiali favorì il
tramonto del corsetto.

Come altri capi, i reggiseni furono inizialmente confezionati da ditte di
limitata capacità produttiva e forniti a vari dettaglianti. Il termine coppa
non veniva usato per descrivere i reggiseni prima del 1916, e i costruttori
facevano affidamento su coppe regolabili per adattarsi a mammelle di misure
differenti.[1] Le donne con mammelle più grandi o cadenti avevano la scelta
tra reggiseni dalle linee lunghe, dorsi ortopedici, inserti a forma di zeppa
tra le coppe, bretelle più larghe, robusti elastici in lastex, salde bande
sotto la coppa e perfino leggere stecche di balena.

Nell'ottobre 1932 la _S.H. Camp and Company_ associò la misura e la
"pesantezza" del seno femminile a lettere dell'alfabeto: A, B, C e D. La
pubblicità di Camp inserì i profili di seno contrassegnati da lettere nel
numero di febbraio 1933 di _Corset and Underwear Review_.[2] Nel 1937 Warner
iniziò ad inserire nei suoi prodotti la misura di coppa. Negli anni 1930
furono introdotte le bande aggiustabili con posizioni multiple di occhiello e
gancetto.[1][3][4]

Da quel momento i reggiseni hanno rimpiazzato i corsetti; produzione e vendita
di reggiseni sono divenute attività multimilionarie. Nel corso del tempo,
l'attenzione dedicata al reggiseno si è spostata ampiamente dalla funzionalità
alla moda.[5]

Una leggenda metropolitana pretende che il reggiseno sia stato inventato da un
tale Otto Titzling (che in inglese suona come "fascia per tette") il quale
avrebbe perso una causa contro _Phillip de Bra_ (che in inglese suona come
"riempi il reggiseno"). Questa storiella iniziò con il libro del 1971 _Bust-
Up: The Uplifting Tale of Otto Titzling and the Development of the Bra_ e fu
diffusa in una canzone comica presente nel film _Beaches_.[6]

Nella nostra lingua, il termine "reggiseno" è attestato dal 1959.[7] La forma,
sempre meno utilizzata,[8] "reggipetto" è nata cent'anni prima.[9]

Nell'antico Egitto le donne generalmente stavano a seno nudo. I capi più
comuni di abbigliamento femminile erano la gonna e una sorta di abito a
tubino, descritto anche come tunica o _kalasiris_ ,[10] un pezzo di stoffa
rettangolare che veniva piegato una volta e cucito in giù all'orlo a forma di
tubo. Il kalasiris poteva coprire una o entrambe le spalle o essere portato
con delle bretelle. Mentre la sommità poteva arrivare ovunque da sotto il
petto fino al collo, il fondo generalmente lambiva le caviglie. Una variante
prevedeva una singola bretella incrociata, parzialmente sopra la mammella
sinistra. Il kalasiris più corto era indossato di solito da popolane o
schiave, che potevano lavorare più agevolmente.

Anche se la maggioranza delle figure femminili nelle antiche sculture indiane
non hanno alcun vestito sul torace, vi sono diversi esempi di rappresentazioni
di indiane che indossano reggiseni. Il primo riferimento all'uso di reggiseni
in India è ai tempi del re Harsha (I secolo AD). Camicette e reggiseni in
tessuto erano molto in voga durante l'impero di Vijayanagara e le città
traboccavano di sarti specializzati nel confezionare su misura questi capi. Il
corpetto a mezza manica o _kanchuka_ compare diffusamente nella letteratura
del periodo, specialmente nel _Basavapurana_ (1237 AD), in cui si dice che
anche le bambine indossavano i _kanchuka._[11]

L'uso di indossare un particolare indumento concepito per trattenere le
mammelle di una donna può farsi risalire all'antica Grecia. Pitture murali a
Creta, centro della civiltà minoica, mostrano quello che è stato descritto
come un bikini, indossato da una donna che sembra praticare l'atletica.[12] Le
donne minoiche sull'isola di Creta 3 000 anni fa apparentemente vestivano
indumenti che in parte ne sostenevano e al contempo ne svelavano il seno nudo;
l'esempio più noto di questo stile è la dea dei serpenti. Il capo assomigliava
in certo modo ai moderni corsetti aderenti con stringhe, o ad una "guaina
intera" (modellatore). Il dispositivo di sostegno era portato fuori degli
altri vestiti e sosteneva le mammelle mostrandole, spingendole verso l'alto e
rendendole più visibili. La successiva civiltà micenea enfatizzava il seno,
che aveva uno speciale significato culturale e religioso, associando la figura
matura alla fertilità ed alla procreazione.[13]

Le donne della Grecia classica[14] sono spesso ritratte vagamente discinte in
abiti diafani, o con una mammella scoperta. Vestivano un _apodesmos_ (greco:
ἀπόδεσμος,[15] poi _stethodesmē_ (Gr: στηθοδέσμη[16]), _mastodesmos_ (Gr:
μαστόδεσμος[17]) e _mastodeton_ (Gr: μαστόδετον[18]), tutte espressioni
significanti "fascia da seno", una fascia di lana o lino avvolta tra le
mammelle e annodata o trattenuta da una spilla sulla schiena.[19][20]

Anche una cintura poteva essere allacciata sopra un capo (o un indumento
intimo) simile ad una tunica semplice, appena sotto il seno o sopra di esso.
Quando l' _apodesmos_ era portato sotto le mammelle, le metteva in risalto. Un
altro vocabolo per indicare la fascia o cintura da seno era _strophion_ (Gr:
στρόφιον).[21][22][23] Un ulteriore termine era _kestós_ (Gr: κεστός, latino:
_cestus_ ), e specificamente per la guaina incantata portata da Afrodite
nell'Iliade,[24] che aveva il potere di rendere ogni donna irresistibile per
gli uomini. Considerata la sua associazione con la dea dell'amore, questo tipo
di indumento aveva probabilmente una connotazione erotica per il suo effetto
di accentuare il seno.[25][26]

Il capo di abbigliamento fondamentale della Grecia classica era il peplo, e
poi il chitone (due pezzi rettangolari di stoffa parzialmente cuciti assieme
su entrambi i lati, con un sormonto di 30–38 cm detto _apoptygma_ ), poi
evolutosi nella canottiera, il più comune capo intimo portato da uomini e
donne per secoli, e variamente conosciuto come un grembiule o camiciola. A
Sparta, le donne di solito portavano il chitone completamente aperto sul lato
sinistro.[ _senza fonte_ ]

Le donne dell'antica Roma adottavano una forma dell' _apodesme_ greco,
conosciuto come _strophium_ o _mamillare_. Poiché per il gusto romano le
mammelle grosse erano considerate comiche, o caratteristiche di donne anziane
o poco attraenti,[27] le fanciulle portavano fasce da seno _(fascia)_
allacciate strettamente nel convincimento che ciò contrastasse i seni
esageratamente grandi e cadenti.[28]

Il cosiddetto mosaico delle "ragazze in bikini" della villa romana del Casale
(IV secolo AD) mostra donne che praticano esercizi di ginnastica o danza
indossando un capo simile a un reggiseno senza bretelle, e mutandine.[29][30]
Altri esempi primitivi di reggiseno sono ritratti ancor prima nelle pitture
murali conservate a Pompei per effetto della eruzione del Vesuvio del 79
AD.[31]

Talora nei dipinti romani sessualmente più espliciti, le mammelle sono
mantenute celate dallo _strophium._ La collocazione dei dipinti indica che le
donne così raffigurate potrebbero essere prostitute, ma non è facile stabilire
perché un artista decida in un dato scenario di rappresentare le mammelle
coperte da uno _strophium_ o esposte.[32]

In Europa, durante il medioevo era eccezionale per le donne trattenere o
sostenere il seno e, se lo facevano, probabilmente usavano qualcosa come una
stringa di tessuto, come suggerito in descrizioni del tempo. Un ritrovamento
archeologico databile fra il 1390 e il 1485 rivelò che le donne si sostenevano
effettivamente il seno nel medioevo. Furono scoperti quattro reggiseni
abbelliti col pizzo in mezzo a 3 000 frammenti tessili, durante un progetto di
ristrutturazione di un castello in Austria.[33][34] Al tempo di Carlo VIII di
Francia (1403-1461), si usava un drappo di garza sopra il busto.[ _senza
fonte_ ]

Generalmente nel medioevo il seno era mortificato nei vestiti in corpetti
dritti, sottane piene e scollature alte, progettati soprattutto per la
praticità più che per sottolineare le forme. I vestiti tardo-medievali sono
adattati in modo preciso ed aderente al corpo e fungono anche da sostegno del
seno. Le rappresentazioni artistiche femminili del XIV e XV secolo mostrano
una silhouette del seno alta e rotonda su donne giovani e anziane, giunoniche
ed efebiche. Questo _look_ non è possibile senza supporto. La donna ideale del
XV secolo aveva un seno piccolo su un corpo prosperoso, simboleggiante
l'abbondanza di fertilità.

L'uso di elaborati indumenti costrittivi sulle figure femminili non è sempre
stato universale. I corsetti rendevano praticamente impossibile lavorare, per
cui le donne dedite ad attività materiali (in casa o fuori) vestivano capi più
svelti e funzionali. Il sostegno del seno era spesso ottenuto con un semplice
laccio sotto la linea del seno, nel corpetto.[ _senza fonte_ ]

Nel rinascimento il décolleté divenne di gran moda. Avere mammelle sode era
una sorta di distinzione sociale per le donne agiate, che non allattavano al
seno. Si usava delegare l'allattamento alle balie, poiché si riteneva che
allattare al seno fosse sconsigliato per la donna che desiderava mantenere una
forma fisica ideale.[ _senza fonte_ ]

A Caterina de' Medici (1519–1589, moglie di Enrico II di Francia) è
diffusamente (ma a torto) attribuita la responsabilità di aver introdotto il
corsetto. Secondo la leggenda negli anni 1550 avrebbe proibito la vita larga a
corte, imponendo alle dame di indossare corsetti con telaio metallico.[35]

I primi corsetti del XVI secolo consistevano di tela irrigidita con la colla e
una primitiva chiusura frontale, ma in seguito aggiunsero sostegni metallici
sui fianchi e sulla schiena. A quell'epoca si dava grande importanza alle
forme, con una compressione delle mammelle verso l'alto quasi al punto di
traboccare dalle vesti, sicché buona parte del seno rimaneva in vista. La
forma ideale era un torso piatto, il che inevitabilmente spingeva le mammelle
in alto e all'esterno. La classe lavoratrice invece vestiva una semplice
"cotta" allacciata frontalmente.

Durante la rivoluzione francese e le guerre napoleoniche fu bandito ogni
indumento collegato all'aristocrazia, comprese le ampie scollature. Le
mammelle erano spesso sostenute da un laccio sotto il seno, e i capi esistenti
per supportare il busto andavano da sostegni morbidi ad oggetti che si
avvolgevano davanti a mo' di reggiseni sportivi. Nel 1814 risuscitarono le
corti, e con esse i corsetti.[ _senza fonte_ ]

Qualche misura di enfasi sulla forma del (futuro) reggiseno può farsi risalire
alla Grecia, in cui si poteva indossare una fascia di pelle "tipo corsetto"
per dare definizione a fianchi e busto sotto al chitone. I primi "sostegni"
adoperati nel XVII secolo non interessavano direttamente il busto, ma —
focalizzati sulla compressione del punto vita — indirettamente sollevavano le
parti superiori del corpo. Con l'andare del tempo i sostegni iniziarono a
interessare anche la parte frontale superiore del corpo. Questi indumenti
sostenevano ed innalzavano le mammelle. I sostegni gradualmente presero il
nome di "corsetto". La scollatura era sempre esibita, ma fino agli anni 1920
le mammelle erano sempre trattate "in blocco unico" ( _monopetto_ ). Benché le
mammelle fossero spinte fuori, rimanevano essenzialmente sciolte,[ _senza
fonte_ ] o erano appiattite dal vestiario sovrapposto, a differenza di quanto
avviene con i moderni avvolgenti sistemi di ritenzione.

![1leftarrow
blue.svg](//upload.wikimedia.org/wikipedia/commons/thumb/d/d6/1leftarrow_blue.svg/16px-1leftarrow_blue.svg.png)_Voce
principale: **Yếm**._

In Cina tra le donne benestanti della dinastia Ming dei secoli XIV-XVII
divenne di moda un comodo corpetto di seta legato in vita e (eventualmente
avvolto) al collo, chiamato dù dōu (肚兜) (letteralmente "copri-ombelico").[36]
Restò diffuso nella successiva dinastia Qing (XVII-XX secolo).[37][38][39] Fu
adottato dalla cultura vietnamita col nome di yếm ed appartiene ancora ai
costumi tradizionali delle due culture.

La moda impero nacque durante il periodo del Direttorio, ed ebbe a modello
donne come Giuseppina di Beauharnais. "Ispirate dall'ossessione per ciò che è
greco-romano, con le sue connotazioni di libertà politica ed eccellenza
artistica, le donne alla moda abbandonarono i corsetti e adottarono
sopravvesti trasparenti senza maniche."[40] Comprendendo la silhouette
classica, in Gran Bretagna questo periodo fu conosciuto pure con il nome di
_Regency_. In quell'era, "le donne alla moda… divoravano le riviste di moda
come _Le Journal des Dames et de la Mode_ , che era il _Vogue_ del tempo, per
vedere cosa indossava Giuseppina, e tentare di imitarla nello stile."[41] Il
sostegno per il seno più diffuso all'epoca consisteva di supporti corti, un
tipo di corsetto leggermente rinforzato da stecche.

Nell'età vittoriana, malgrado lo stereotipo di moralismo con cui oggi la
etichettiamo, l'abbigliamento femminile era pensato per mettere in evidenza
seno e fianchi, strizzando il punto vita con il tightlacing.[42] Le donne
vittoriane erano gravate da vari strati di vestiario, tra cui una camiciola
con scollatura chiusa a cordoncino, di solito biancheria intima, poi il
corsetto e il copri-corsetto, la sottogonna, la gonna a crinolina, e da ultimo
l'abito. Secondo le aspettative sociali del tempo, anche l'abito da sera con
la scollatura più profonda non poteva calare più di tre dita dalle clavicole.[
_senza fonte_ ]

Nell'età edoardiana, con un certo aumento delle attività fisiche delle donne,
il corsetto riprese a ritirarsi, divenendo più simile ad una guaina, e al
contempo fece la sua apparizione un nuovo indumento superiore il _Bust Bodice_
("corpetto per il busto") o BB. Per chi invece indossava un capo intimo in un
pezzo ( _unionsuit_ ), questo si separò in canottiera e mutande. Questi
indumenti non erano progettati per "sostegno" ma semplicemente per coprire.[
_senza fonte_ ]

L'abbigliamento femminile poneva in risalto una "forma ad S", con una pancia
spinta in dentro che sottolineava posteriore e busto. Alla fine del XIX secolo
ed agli inizi del XX il petto poteva ancora essere esibito. "Il segno di acqua
alta del pudore dopo il tramonto può calare di circa sei pollici!"[43] I
corsetti restavano la principale forma di "supporto", ma la guerra e il suo
impatto su stile di vita e materiali ne avrebbero reso incerto il futuro.

L'evoluzione del reggiseno dal corsetto fu conseguenza di due movimenti
paralleli: le preoccupazioni degli operatori sanitari per gli effetti
crudelmente oppressivi del corsetto, ed il movimento femminista di riforma
nell'abbigliamento, il quale comprendeva che la maggior partecipazione sociale
delle donne presupponeva l'affrancamento dai corsetti. In questa azione si
distinsero particolarmente la Rational Dress Society,[44] la National Dress
Reform Association,[45] e la Reform Dress Association.[46]

Sebbene numerose voci mettessero in guardia dai notevoli rischi di salute
legati al corsetto, i medici si pronunciavano per lo più tiepidamente, e in
ogni caso le donne ignoravano i consigli "contro moda". I dottori si
concentravano di più sui disturbi psicosomatici, che in effetti erano
probabilmente correlati ai corsetti. Una salute cagionevole era considerata
sinonimo di femminilità, ed un aspetto pallido e malaticcio, normale. (Sovente
le eroine letterarie morivano di tubercolosi, o "consunzione". Questo le
rendeva pallide e le costringeva all'immobilità.) SI supponeva che i corsetti
offrissero sostegno fisico e morale.[ _senza fonte_ ]

Alcuni medici ignoravano quei loro colleghi che ravvisavano nei corsetti una
necessità sanitaria per la biologia delle donne e le esigenze dell'ordine
civile. I medici che lanciavano l'allarme additavano nausea, disturbi
intestinali, disordini alimentari, insufficienza respiratoria, rossore,
svenimenti e problemi ginecologici. Al "sesso debole" si prescriveva
comunemente il riposo a letto,[ _senza fonte_ ] che ovviamente implicava la
temporanea liberazione dal corsetto.

L'interesse delle donne per l'attività sportiva, in particolare il ciclismo,
impose un ripensamento, e i gruppi femminili reclamarono "vestiario di
emancipazione". Nel 1874 Elizabeth Stuart Phelps Ward invitò le donne a
bruciare i corsetti.[47][48] Direttamente ed indirettamente, lo sport rendeva
più forti le donne in altri ambienti sociali.[ _senza fonte_ ]

Non deve sorprendere che i fabbricanti di corsetti cercassero di difendersi,
abbellendo i loro prodotti perché fossero graziosi e femminili negli anni
1870. La pubblicità fece ricorso ad immagini con implicazioni erotiche, anche
se in pratica agivano come deterrente alla sessualità, specie quando
iniziarono a comparire nelle riviste per uomini, mettendo in risalto il solco
intermammario e le braccia nude (allora un tabù). Le bambole assunsero la
linea del corpo stretto nel corsetto, per imprimere l'immagine della forma
"ideale" di donna. I corsetti ribadivano certamente l'immagine di un sesso
debole, incapace di difendersi, e implicavano una remora a spogliarsi.

Sul piano pratico, i primi reggiseni ebbero scarso successo commerciale. Erano
costosi, e solo "riformiste" colte e benestanti li vestivano
incondizionatamente.[49] Tra le donne americane che diedero un importante
contributo al movimento di riforma, ricordiamo Amelia Bloomer (1818–1894)
("Quando trovi una zavorra nei convincimenti o nel vestiario, lìberatene")[50]
e la dottoressa Mary Edwards Walker (1832–1919).

Quello che è considerato come il più antico reggiseno push-up del mondo fu
scoperto in un magazzino del Museo della scienza di Londra. Concepito per
esaltare il solco intermammario, il reggiseno è ritenuto dei primi anni del
XIX secolo.[51]

Ci sono notevoli divergenze di opinioni su chi avrebbe "inventato" il
reggiseno. Vi sono brevetti che marcano sviluppi considerati epocali in un
certo periodo. Nel XIX secolo furono rilasciati numerosi brevetti per oggetti
simili al reggiseno.

Uno di questi, che prometteva _rotondità simmetrica_ alle mammelle di chi lo
indossava, fu brevettato nel 1859 da Henry S. Lesher di Brooklyn (New
York).[52] Nel 1863 fu brevettato un "sostituto del corsetto" da Luman L.
Chapman di Camden (New Jersey). Gli storici lo definiscono "proto-
reggiseno".[49]

Nel 1876 la sarta di abiti da donna Olivia Flynt ottenne quattro brevetti a
tutela del "vero corsetto" o "vita Flynt". Esso era rivolto alle donne dal
seno più abbondante. Le "riformiste" rinforzavano la richiesta (e
probabilmente anche gli acquisti) di questi capi pionieristici per ragioni
"igieniche", ossia perché paventavano la nocività del corsetto. I principio le
creazioni di Flynt erano vendute solo per corrispondenza, ma in seguito
raggiunsero gli scaffali dei grandi magazzini, i negozi al dettaglio, e i
relativi listini di articoli. I suoi progetti vinsero una medaglia di bronzo
alla Massachusetts Charitable Mechanics Association nel 1878, più altri premi
alla Cotton Centennial Exposition in Atlanta del 1884–5, ed alla Columbian
Exposition in Chicago del 1893.[53]

Secondo _Life Magazine,_ la francese Herminie Cadolle nel 1889 inventò il
primo reggiseno moderno.[54] Compariva in un catalogo di corsetti come un capo
in due pezzi, originariamente denominato _corselet gorge_ , e in seguito _le
bien-être_ ("il benessere"). Sostanzialmente tagliava in due il corsetto
tradizionale. La parte inferiore era un corsetto per la vita, la superiore
sosteneva le mammelle con delle cinghie collegate alle spalle. La sua
descrizione recita "progettato per sostenere il petto e sostenuto dalle
spalle". Brevettò l'invenzione e la presentò alla Grande esposizione del 1889.
La casa produttrice, tuttora di proprietà familiare, oggi afferma che Herminie
"liberò le donne inventando il primo reggiseno".[55] Il suo indumento era
probabilmente più comodo dei corsetti originali. A partire dal 1905, il pezzo
superiore fu venduto separatamente come _soutien-gorge,_ espressione tuttora
usata in Francia per riferirsi al reggiseno. Herminie introdusse anche l'uso
del "filo di gomma" o elastico.

Nel 1893 Marie Tucek registrò un brevetto statunitense[56] per un dispositivo
che consisteva di tasche separate per ciascuna mammella sopra una piastra
metallica di sostegno e tracolle allacciate con gancetti ed occhielli. Questa
invenzione ricordava molto più strettamente il reggiseno odierno, e fu un
precursore del cosiddetto modello "col ferretto" (nella parte inferiore della
coppa).[56][57] A quanto pare non riuscì tuttavia a commercializzarlo
proficuamente.

Poiché le riviste femminili ne pubblicavano le tracce per cartamodello, i capi
confezionati in casa entrarono in competizione con quelli che l'industria
sfornava pronti per l'uso. Il reggiseno fu inizialmente un'alternativa al
corsetto, come capo da notte o vestiario da casa, oppure ancora era indossato
da quelle donne che non potevano usare il corsetto per ragioni di salute. Dopo
l'avvento del corsetto edoardiano come fenomeno di moda nei primi anni del XX
secolo, un reggiseno o "sostenitore del busto" divenne necessario per le donne
dal seno florido, perché il corsetto a compressione frontale non dava lo
stesso sostegno e contenimento del suo predecessore vittoriano. I primi
reggiseni erano o corpetti avvolgenti, o camiciole attillate e con stecche
(entrambi portati sopra il corsetto). Erano concepiti per tenere il busto in
dentro e in basso contro il corsetto, che dava il sostegno verso l'alto.

La pubblicità del tempo, tipicamente sui periodici, esaltava i vantaggi del
reggiseno sul corsetto quanto a salubrità e comodità, ed illustrava indumenti
con sostegni a spalla, con una linea "monopetto" (diversamente dalla tipica
attitudine dei dispositivi attuali, che tengono separate le mammelle) e con
limitata adattabilità. Apparivano più interessanti per le donne che
privilegiassero la funzionalità respiratoria e la mobilità, piuttosto che
l'aspetto esteriore.[49]

Il primo reggiseno contemporaneo fu brevettato dalla tedesca Christine Hardt
nel 1889.[58] Sigmund Lindauer di Stoccarda-Bad Cannstatt (Germania) sviluppò
un reggiseno per la produzione di massa nel 1912 e lo brevettò nel 1913
_(Hautana)._[59][60] Era costruito in serie dalla _Mechanischen Trikotweberei
Ludwig Maier und Cie._ a Böblingen (Germania). La scarsa disponibilità di
metallo concomitante alla Prima guerra mondiale (i metalli erano
prioritariamente assorbiti da esigenze militari) accelerò il declino del
corsetto.[61] Quando finì la guerra, la maggior parte delle donne alla moda in
Europa e Nordamerica usavano il reggiseno. Da lì in avanti il reggiseno fu
adottato dalle donne in Asia, Africa e America Latina,[62] ancorché nulla
sappiamo su quale eventuale soluzione avesse preceduto l'uso del reggiseno nei
territori citati.

Nel 1910, Mary Phelps Jacob (successivamente nota come Caresse Crosby), una
socialite diciannovenne di New York, acquistò un abito trasparente per un
ballo di debuttanti. All'epoca il solo capo intimo accettabile era un corsetto
irrigidito da stecche di balena. Mary aveva un seno prosperoso, e notò che le
stecche di balena sbucavano vistosamente attorno alla profonda scollatura e
dal diafano tessuto dell'abito. Insoddisfatta della soluzione, con l'aiuto
della cameriera assemblò due fazzoletti di seta con un po' di nastro rosa e
del filo.[63][64] ll nuovo indumento intimo di Mary completava le tendenze
della moda del tempo. C'è da credere che sia stata assillata dalle altre
ragazze al ballo, che volevano sapere come faceva a muoversi tanto
liberamente,[65] e quando il giorno dopo mostrò il nuovo pezzo di biancheria
alle amiche, tutte lo volevano.[66] Un giorno, ricevette da uno sconosciuto la
richiesta di uno dei suoi aggeggi, offrendole un dollaro a pezzo. Allora
comprese che questo poteva diventare un affare interessante.

Il 3 novembre 1914 lo United States Patent and Trademark Office le rilasciò un
brevetto per il "reggiseno senza dorso".[67][68][69][70] Mary scrisse che la
sua invenzione era "ben adattata a donne di taglia differente" ed era "così
efficiente che poteva essere portata da persone impegnate in esercizi violenti
come il tennis."[68] Il suo progetto era di peso leggero, morbido, comodo da
indossare e separava naturalmente i seni, a differenza del corsetto che era
pesante, rigido, scomodo da portare, e aveva l'effetto di creare un
"monopetto" singolo.[71][72]

Crosby riuscì ad assicurarsi alcuni ordini dai grandi magazzini, ma la sua
impresa non decollò mai veramente. Suo marito Harry Crosby la dissuase dal
perseguire l'attività economica avviata e la convinse alla cessazione.[63]
Ella cedette poi il brevetto del reggiseno alla ditta di corsetti Warners
Brothers di Bridgeport (Connecticut) per 1 500 dollari (circa 21 000 dollari
odierni). La Warner produsse il reggiseno "Crosby" per un certo periodo, ma
non incontrava i gusti dell'epoca e alla fine fu messo da parte.[49] La Warner
arrivò a guadagnare più di 15 milioni di dollari dal brevetto di reggiseno nei
trent'anni successivi.[ _senza fonte_ ]

I reggiseni divennero più diffusi e ampiamente pubblicizzati nel corso degli
anni 1910, favoriti dalla continua tendenza verso corsetti più leggeri e
piccoli, che offrivano sempre maggiori sostegno e contenimento del busto. Nel
1917, quando gli Stati Uniti iniziarono ad essere coinvolti nella Prima guerra
mondiale, lo _U.S. War Industries Board_ chiese alle donne di non comprare più
corsetti per non distogliere metalli dalla produzione bellica. Con questo pare
che si siano risparmiate 20 000 tonnellate di metallo, quanto basta per
costruire due corazzate.[73]

Si è detto che il reggiseno poté affermarsi così in gran parte a causa della
Prima guerra mondiale, che scosse i ruoli di genere portando molte donne al
lavoro in fabbrica o a vestire l'uniforme per la prima volta. La guerra
influenzò anche l'atteggiamento sociale verso le donne e le aiutò a liberarsi
dai corsetti. Ma le donne stavano già entrando nei settori della vendita al
dettaglio e delle professioni impiegatizie. Perciò il reggiseno emerse da
qualcosa che una volta s'infilava discretamente nelle quarte di copertina
delle riviste femminili negli anni 1890, alla massima visibilità in grandi
magazzini come Sears, Roebuck, e Montgomery Ward nel 1918. La pubblicità stava
promuovendo la modellazione del busto a necessità della moda contemporanea, e
le vendite lo dimostrarono.[49][ _senza fonte_ ]

Poiché il corsetto era diventato più corto alla fine degli anni 1910, forniva
minor sostegno al busto. Dal 1920 il corsetto iniziava in vita, e il
contenimento del busto si affidava interamente al reggiseno. Andò in voga una
linea di busto più bassa e spiovente. I reggiseni tra fine anni 1910 e inizio
anni 1920 erano simili a fasce per capelli _(bandeau)_ leggermente conformate,
che tenevano il busto in dentro e verso il basso per mezzo di un fermaglio
collegato al corsetto.[ _senza fonte_ ]

Questo culminò con la silhouette "maschietta" dell'era flapper negli anni
1920, con poca definizione del busto. Il termine (che a metà dei 1910 si
riferiva alle ragazzine di circa tredici anni) fu adottato dall'agenzia
pubblicitaria J. Walter Thompson negli anni 1920 per le sue clienti giovani-
adulte. La figura androgina allora di moda minimizzava le naturali curve
femminee attraverso l'uso di un reggiseno- _bandeau_ , che appiattiva le
mammelle. Era relativamente facile per donne con poco seno adattarsi al _look_
"petto piatto" dell'era _flapper_. Le donne dalle forme più generose provavano
articoli come il diffuso _Symington Side Lacer_ che, allacciato lateralmente,
stirava e contribuiva ad appiattire il petto. Tuttavia alcuni "reggiseni" dei
primi anni 1920 erano poco più che canottiere.

Nel 1922 l'immigrata russa Ida Rosenthal era una cucitrice presso il piccolo
negozio di abbigliamento newyorchese _Enid Frocks_. Ella e suo marito William
Rosenthal, assieme al proprietario del negozio Enid Bissett, cambiarono
l'aspetto della moda femminile. Notarono che un reggiseno che va bene ad una
donna può non vestire appropriatamente un'altra donna che pure porta la stessa
taglia di reggiseno. Con un investimento di 4 500$ nella loro nuova impresa,
svilupparono reggiseni per tutte le età. La loro innovazione faceva sì che i
vestiti stessero meglio su chi li portava aumentando la modellazione del
reggiseno- _bandeau_ per esaltare e sostenere le mammelle delle donne.
Chiamarono la loro ditta Maiden Form ("forma da signorina"), in deliberato
contrasto con il nome di un concorrente, _Boyishform Company_ ("compagnia
della forma-ragazzino").[49][74]

Questi cani nella moda coincisero con il fatto che i professionisti della
salute iniziavano a collegare cura e comodità del seno con maternità e
allattamento, e a far propaganda contro l'appiattimento delle mammelle. Se
prima la tendenza era minimizzare le mammelle, ora si cercava di sollevarle ed
accentuarle. Le donne, specialmente le più giovani, accolsero il reggiseno
come un capo moderno.[ _senza fonte_ ]

Benché la fabbricazione iniziasse a divenire più organizzata, reggiseni e
_bandeau_ confezionati in casa erano ancora piuttosto comuni, di solito fatti
di cotone bianco, ma erano poco più che corpetti con qualche separazione.

La parola _brassiere,_ nella lingua inglese, venne gradualmente abbreviata in
_bra_ negli anni 1930. Secondo un sondaggio di _Harper's Bazaar_ del 1934,
_bra_ era l'espressione più comunemente utilizzata dalle donne dei college per
riferirsi al reggiseno.[ _senza fonte_ ] Il reggiseno stava diventando più
sofisticato, e le versioni cucite in casa svanirono negli anni 1930.
Nell'ottobre 1932 la _S.H. Camp and Company_ classificò la grandezza e la
"pesantezza" delle mammelle muliebri con le lettere dell'alfabeto dalla A alla
D. La pubblicità di Camp inserì i profili di seno contrassegnati da lettere
nel numero di febbraio 1933 di _Corset and Underwear Review_. Nel 1937 la
Warner iniziò a usare la misura "a coppe" nei suoi prodotti. Due altre
società, _Model_ e _Fay-Miss,_ presero ad offrire le coppe A, B, C e D alla
fine degli anni 1930. Le società che facevano vendita per corrispondenza
continuarono ad usare la classificazione _Small, Medium_ e _Large_ per tutti
gli anni 1940.[4][49][75] Negli anni 1930 furono introdotte le bande
aggiustabili con posizioni multiple di occhiello e gancetto.

Come per altri prodotti femminili, l'adozione da parte delle consumatrici fu
incoraggiata da indovinate campagne di pubblicità e marketing. Le venditrici
ebbero una parte decisiva, aiutando le clienti a trovare l'indumento giusto, e
del pari fu determinante il cambiamento di ruolo delle donne in società. Molto
di questo marketing era rivolto alle giovani donne.

I reggiseni divennero rapidamente un'industria importante negli anni 1930, con
miglioramenti nella tecnologia delle fibre, tessuti, colori, schemi ed
opzioni, e fecero molto meglio dell'industria al dettaglio in generale. Tra le
innovazioni ricorderemo l'uso dell'elastico di Warners, la spallina
regolabile, la coppa conformata e i reggiseni imbottiti per le donne con il
seno più piccolo. Negli USA la produzione si spostò fuori di New York e
Chicago, e la pubblicità iniziò a sfruttare l'Hollywood glamour e divenne più
specializzata. I grandi magazzini svilupparono le zone di prova (dei capi),
con beneficio di clienti, negozi e costruttori. I fabbricanti arrivarono
perfino ad organizzare corsi di formazione per venditrici sull'attività di
prova. Le vendite internazionali iniziarono a formare una parte sempre
maggiore del mercato per i costruttori americani di reggiseni. I prezzi
cominciarono a rendere il reggiseno "abbordabile" per un mercato più ampio,
soffocando la concorrenza del capo fatto in casa. I principali produttori
degli anni 1930 erano _Triumph, Maidenform, Gossard, (Courtaulds), Spirella,
Spencer, Twilfit_ e _Symington._

La silhouette culturalmente prevalente tra le donne occidentali degli anni
1930 era un busto appuntito, che aumentò ulteriormente la domanda di un
indumento modellante.

La Seconda guerra mondiale ebbe un impatto fondamentale sul abbigliamento.
Negli Stati Uniti le donne soldato furono arruolate per la prima volta nei
gradi inferiori e furono dotate di biancheria intima d'ordinanza. Si ritiene
che la _Willson Goggles,_ impresa della Pennsylvania che costruiva dispositivi
di protezione individuale per lavoratori manuali, abbia introdotto il "SAF-T-
BRA" in plastica, concepito per proteggere le donne nel reparto
produzione.[76] La pubblicità faceva appello al patriottismo ed al concetto
che reggiseni e guaine fossero in qualche modo "protezione". Si affermarono
dei codici di abbigliamento — per esempio, la Lockheed informava le sue
lavoratrici che si doveva indossare il reggiseno per motivi di "buon gusto,
supporto anatomico, e morale".

La terminologia militare si insinuò nel marketing di prodotto, come nel caso
del "reggiseno a siluro o proiettile", dalla consistente struttura, fatto a
cono appuntito e concepito per la "massima protezione". Questo tipo di
reggiseno era indossato dalla (cinematografica) Sweater girl, una prosperosa e
prestante "ragazza della porta accanto" i cui indumenti attillati ne
accentuavano le curve già artificialmente "migliorate". Attrici come Jane
Russell comparivano in foto indossando i nuovi reggiseni che enfatizzavano la
linea "solleva e separa", in tal modo influenzando la progettazione degli
indumenti successivi.[ _senza fonte_ ] Per il film _Il mio corpo ti scalderà,_
interpretato da Jane Russell, il produttore e progettista aeronautico Howard
Hughes le costruì il reggiseno _Cantilever_ perché lo indossasse nel film.[77]
Hughes creò il reggiseno partendo dallo schema costruttivo di un tipo di
ponte. Dopo aver visto Jane Russell e la linea del suo seno nel film, diverse
donne cercarono di imitarne il _look._

La guerra presentava sfide senza precedenti per l'industria. L'accesso delle
donne al lavoro ebbe un picco spettacolare, e moltissime trovarono impiego
fuori casa e nell'industria. La grave scarsità di materiali circoscriveva le
scelte progettuali. Pubblicità, promozione e consumismo erano limitati ma
iniziarono a sembrare indirizzate a minoranze (ad esempio _Ebony_ nel 1945) e
adolescenti. Molti produttori riuscirono a sopravvivere economicamente solo
affiancando la fabbricazione di tende e paracadute a quella dei reggiseni.
L'industria americana si affrancò a quel punto dalle influenze europee, specie
francesi, e divenne più originale. C'era ancora preoccupazione per l'uso
dell'acciaio (disperatamente scarso) nei corsetti ed il governo britannico
promosse un sondaggio sull'uso di biancheria intima femminile nel 1941. Ne
risultò che "in media, le donne possedevano 1,2 reggiseni (le casalinghe 0,8 e
le lavoratrici agricole 1,9)".[78]

Finita la Seconda guerra mondiale aumentarono la produzione, il marketing e la
domanda di moltissimi beni di consumo, tra cui i reggiseni. Il baby boom creò
uno specifico mercato per i reggiseni da maternità e da allattamento, mentre
la televisione offriva nuove opportunità promozionali. Questo indusse i
produttori a proporre nuovi tessuti, colori, modelli, linee, imbottiture ed
elasticità. Il mondo della moda e dello spettacolo che fa capo a Hollywood
influenzava le scelte estetiche delle donne anche con i "reggiseni a
proiettile" a forma di cono e cuciti a spirale, resi popolari da attrici come
Patti Page, Marilyn Monroe, e Lana Turner, che fu soprannominata la "Sweater
girl" ("ragazza del pullover").[79] I reggiseni a proiettile permettevano alle
donne di aggiungere esteticamente una taglia in più al loro seno.

I cosiddetti training bra (o "bralette") per le ragazze preadolescenti che
entrano nella pubertà furono commercializzati per la prima volta negli anni
1950.[80] Prima dell'introduzione di questi capi, le ragazzine occidentali di
solito vestivano un "monopetto in vita" o camisole senza coppe o pieghe
modellanti.

Gli anni 1960 e 1970 riflettevano un crescente interesse per la qualità e la
moda. I reggiseni per maternità e per mastectomizzate divennero oggetto di più
consapevole accettazione sociale, mentre l'inarrestabile diffusione delle
lavatrici creava il bisogno di un indumento di maggior resistenza all'usura.
Mentre le guaine cedevano il passo ai collant, il reggiseno continuava la sua
evoluzione. Alcune campagne di marketing, come quelle per lo "Snoozable" e lo
"Sweet Dreams"[81] (letteralmente, "dormibile" e "bei sogni") pubblicizzavano
un reggiseno da indossare 24 ore al giorno.

I cambiamenti culturali degli anni 1960 ebbero un effetto potenzialmente
sfavorevole sul mercato dei reggiseni. Ci riferiamo all'emergere della
controcultura, del Movimento per i diritti civili degli afroamericani; al
concetto di amore libero affermatosi negli Stati Uniti, a nuove mode in fatto
di costumi da bagno e reggiseni, e ad un ritorno di fiamma del femminismo
manifestato dalla pubblicazione di due libri fondamentali, _The Female Eunuch_
(1970)[82] e _La mistica della femminilità_ (1963).

Il 4 giugno 1962 in tutto il mondo si parlò del costume da bagno in un solo
pezzo, monokini, di Rudi Gernreich.[83][84] Nel numero di dicembre 1962
_Sports Illustrated_ commentò: "Ha trasformato il body della danzatrice in un
costume da bagno che libera il corpo. Con questa operazione, ha strappato le
stecche e i fili che facevano dei costumi americani dei corsetti per il
mare."[85]

Genreich nell'ottobre 1964 proseguì con il _No Bra_ ("nessun reggiseno"), un
reggiseno di tricot elastico e nylon liscio senza cuciture, dalle coppe
morbide, nelle taglie dalla 32 alla 36,[86] con coppa A e B. Il suo reggiseno
minimalista era una deviazione rivoluzionaria dai pesanti reggiseni a forma di
siluro degli anni 1950, ed apriva una strada verso forme più naturali e
tessuti morbidi, quasi impalpabili.[87][88] Progettò anche un modello _All-in-
None_[89] con una profonda scollatura frontale, ed una versione _No-Back_
("senza schiena") per abito lungo, caratterizzato da una fascia in vita dal
contorno elasticizzato, che permetteva alle donne di indossare un vestito
senza schiena (e senza dover rinunciare al reggiseno, né doverlo esibire
antiesteticamente).[90]

Il Wonderbra fu creato nel 1964 da Louise Poirier per _Canadelle,_ una ditta
canadese di _lingerie._ Si tratta di un oggetto con 54 elementi progettuali
che sollevano e sostengono la linea del seno e al contempo creano un effetto
scollatura profonda e spinta simmetrica. Le vendite di Wonderbra nel primo
anno fatturarono circa 120 milioni di dollari.[91] Questi risultati fecero sì
che il marchio del suo produttore fosse percepito come romantico, alla moda e
attraente.[92]

Negli anni 1960 alcuni degli emblemi della femminilità furono presi di mira
dall'attivismo femminista. L'autrice femminista Betty Friedan pubblicò _La
mistica della femminilità_ nel 1963. Nel suo libro del 1970 _The Female
Eunuch_ , Germaine Greer dichiarò: "I reggiseni sono un'invenzione assurda, ma
se poni come regola il fatto di stare senza reggiseno, ti stai sottomettendo
ad un'altra repressione ancora."[93]

Le femministe denunciavano che oggetti come reggiseni, bigodini, ciglia finte
e simili erano oppressivi e patriarcali, riducevano le donne ad oggetti
sessuali. Alcune donne ripudiavano pubblicamente il reggiseno, con ciò
intendendo compiere un atto antisessista di liberazione della donna. Un
momento centrale nella cultura di massa fu la protesta contro il concorso di
bellezza Miss America (7 settembre 1968).[94] Circa 400 contestatrici
appartenenti alle New York Radical Women organizzarono una dimostrazione
all'esterno della Atlantic City Convention Hall.[95][96] Sull'Atlantic City
boardwalk fu collocato un "cassonetto della libertà" riempito di scarpe dal
tacco alto, ciglia finte, bigodini, cosmetici, copie di _Vogue_ e di _Playboy_
, corsetti, guaine e reggiseni.[94] (È controverso il fatto che questi oggetti
siano stati bruciati oppure no durante la
manifestazione,[97][98][99][100][101] forse anche per una suggestiva analogia
con quanto gli hippy del tempo praticavano con la cartolina-precetto che li
coscriveva per la guerra del Vietnam, ma a torto o a ragione il gesto di
"bruciare li reggiseno" fu associato al femminismo dalla cultura di
massa.[102][103])

Per alcune donne il reggiseno è un simbolo delle limitazioni che la società
impone alle donne: "Il classico atto di bruciare il reggiseno … rappresentava
la liberazione dall'oppressione del patriarcato maschile, fino a scioglierti
dalle costrizioni necessarie per avere una silhouette dolce."[104] Questa
affermazione era in sintonia con le tante donne che avevano messo in
discussione il proprio ruolo nella società e lo status femminile confrontato
con il maschile. Si stabilì un nesso del femminismo con il cosiddetto
movimento "brucia il reggiseno", in considerazione di quanto costrittivo e
scomodo possa essere un reggiseno.

Una protesta simile si svolse nel 1970.[105] È documentato almeno un caso
effettivo di _bra-burning_ pubblico, ad un raduno femminista nella _Lower
Sproul Plaza_ di Berkeley, quando un reggiseno 38-C[106] assieme a vari altri
oggetti (tra cui pillole anticoncezionali, calze di nylon e una copia di
_Redbook_ ) alimentò una sorta di rogo rituale in un cestino dell'immondizia,
con un estintore sempre a portata di mano.[107]

Negli anni 1970, non diversamente da altri produttori di vestiario, i
costruttori di reggiseni delocalizzarono gli stabilimenti. L'evoluzione del
reggiseno riflette l'idea sempre mutevole di come dovrebbe essere il seno
della donna "ideale": piatto, tondo, appuntito, conico o perfino "naturale".
Il reggiseno contemporaneo rispecchia pure l'evoluzione industriale e la
disponibilità di nuovi tipi di tessuto e colori, cosicché il reggiseno può
trasformarsi da oggetto utilitario a simbolo di moda, sovvertendo
l'atteggiamento di sfavore che alcune donne nutrivano verso il capo in
questione. I progettisti hanno fatto anche ricorso a numerose soluzioni per
produrre varie forme, scollature, e per offrire alle donne reggiseni su cui
portare ogni tipo di capo "audace": abiti a schiena nuda, abiti con margine
superiore sotto le spalle, décolleté vertiginosi.[ _senza fonte_ ]

Nel corso degli anni 1980 la moda guidò l'aspetto e il contatto dei reggiseni.
Gli spettacoli TV occidentali erano popolati da signore di classe, potenti e
avvenenti, che di solito sfoggiavano top dal taglio basso per mostrare un seno
accresciuto, abbracciato da un reggiseno altrettanto di classe e abbinato.

L'avvento di eleganti e raffinati body fu un'altra caratteristica di questo
decennio e il ricorso alla chirurgia estetica aumentò la necessità di
reggiseni più grandi ed efficaci nel sostegno.

Praticamente tutte le modelle e celebrità vestivano reggiseni alla moda ed
eccentrici, ed esibirli sui vari "tappeti rossi" divenne la norma.[108]

Il marketing e la pubblicità dei produttori spesso fa leva su moda e immagine
a scapito di vestibilità, comodità e funzione.[109][110] Già intorno al 1994 i
produttori hanno ri-oririentato la loro pubblicità, che in origine
sottolineava la capacità di sostenere e modellare, verso un nuovo messaggio
che esalta la moda sacrificando anche le basi di vestibilità e funzione, come
le imbottiture sotto ad un pizzo ruvido.[111]

Data la crescente popolarità di jogging ed altre forme di esercizio fisico, fu
evidente la necessità di un indumento sportivo per il seno delle donne. Nel
1977 Lisa Lindahl, Polly Smith e Hinda Mille inventarono il primo reggiseno
sportivo ( _Jogbra_ ) nel negozio di costumi scenici del _Royall Tyler
Theatre_ della University of Vermont. Uno dei _Jogbra_ originali è stato
rivestito in bronzo ed esposto presso il negozio citato. Altri due sono
ospitati dalla Smithsonian Institution ed un altro presso il New York
Metropolitan Museum of Art.[112]

Le sfide progettuali in cui si dibattono oggi i produttori di reggiseni
sembrano paradossali. Da un lato c'è la richiesta di reggiseni minimalisti che
permettano scollature profonde e riducano l'interferenza con le linee dei capi
esterni, come ad esempio il reggiseno a balconcino. Da un altro lato, si
registra un aumento di massa corporea e di dimensione del seno,[113] e di
conseguenza una maggior domanda di taglie grandi.[114] Nell'arco di dieci
anni, la taglia più comunemente acquistata nel Regno Unito andava dal 34B al
36C. Nel 2001 il 27% delle vendite nel Regno Unito riguardava coppe dalla D in
su.[109]

Gli anni 2000 portarono due grandi cambiamenti di progetto nel reggiseno.[
_senza fonte_ ] La coppa di reggiseno senza cuciture, sagomata in un pezzo,
divenne prevalente.[ _senza fonte_ ] È modellata a caldo attorno ad uno stampo
di fibre sintetiche o schiuma che ne mantiene la forma arrotondata. Questa
costruzione può riguardare anche i reggiseni imbottiti, i reggiseni a contorno
e i cosiddetti reggiseni T-shirt. Un'altra novità di grande successo negli
anni 2000 è stata la popolarità dei disegni stampati come quelli floreali o
con schemi geometrici.[ _senza fonte_ ]

I reggiseni alimentano un'industria da miliardi di dollari (15 miliardi di
dollari negli Stati Uniti nel 2001, 1 miliardo di sterline nel Regno
Unito.[109]) in continua crescita. Grandi imprese come HanesBrands Inc.
controllano la massima parte della produzione,[109][115] Gossard, Berlei e
Courtaulds con il 34% del mercato britannico. Victoria's Secret è
un'eccezione.

Nel 1964, lo storico della moda danese Rudolf Kristian Albert Broby-Johansen
scrisse che lo stile topless, che liberava le donne dal reggiseno, andava
preso in seria considerazione. Sosteneva che si trattasse di un modo di
esprimersi adatto ad una nuova generazione di donne. Nel 1969 scrisse un
articolo intitolato "Necrologio del reggiseno" che chiaramente ne preconizzava
l'imminente scomparsa.[116]

Il reggiseno è indossato dalla stragrande maggioranza delle donne nella
società occidentale. Le stime sull'esatta proporzione del fenomeno variano, ma
per lo più i sondaggi indicano dal 75% al 95%.[117] Nel 2006 circa il 90%
delle australiane indossava abitualmente un reggiseno.[118] In nessuna epoca
come oggi era disponibile un ventaglio così ampio di stili e modelli, tra cui
reggiseni totalmente coprenti, "a balconcino" (che lasciano scoperti capezzoli
e areole, e reggiseni sportivi che possono talora essere portati come capo
esterno (non come biancheria intima). Donne, medici, femministe e persone che
scrivono di moda sembrano domandarsi sempre di più quale spazio e quale
funzione abbia ancora il reggiseno, e se non farà prima o poi la fine di
collant,[119] giarrettiera e calze.[120][121][122][123]

Oggi non c'è niente di strano nel vedere modelle ed altre celebrità che non
portano il reggiseno in pubblico,[124] come Britney Spears,[125] Claire
Danes,[126] Lindsay Lohan,[127] e Nadine Coyle[128] Molti capi esterni come
prendisole, canottiere e vestiti eleganti da sera sono concepiti per essere
portati senza reggiseno.[129] Chi scrive di moda continua a suggerire
alternative al reggiseno o modi di vestirsi facendone a meno, ribadendo che
mettere il reggiseno è questione di gusti e non una necessità..[130] Dato il
fastidio che molte provano con reggiseni di vestibilità scadente, sempre più
donne, appena sono a casa, passano a magliette intime, reggiseni sportivi o
semplicemente nulla.[62] Donne insoddisfatte dei loro reggiseni li hanno
regalati a migliaia alla _Braball Sculpture_ , una raccolta di 18 085
reggiseni.[131] L'organizzatrice, Emily Duffy, veste una 42B[132] ed è passata
a magliette elasticizzate con reggiseni incorporati, perché i reggiseni
ordinari le segano la pancia.[113]

Altri progetti

