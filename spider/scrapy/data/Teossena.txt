**Teossena** (in greco antico: Θεόξενα, _Theòxena_ ; Eordea, prima del 320
a.C. – dopo il 288 a.C.) è stata una nobile macedone antico, figlia di primo
letto di Berenice I e moglie del tiranno di Siracusa Agatocle.

Teossena era figlia di Berenice, nobile macedone probabilmente originaria di
Eordea,[1] e di un certo Filippo, ufficiale dell'esercito macedone, non
altrimenti noto. Teossena aveva due fratelli maggiori: Magas, futuro re di
Cirene ed Antigone, futura moglie di Pirro, re dell'Epiro.[2]

Dopo la morte, per cause a noi ignote, del marito, nel 320 a.C. circa Berenice
accompagnò in Egitto la sua seconda cugina Euridice, promessa sposa al re
Tolomeo I. Nel 317 a.C. il re d'Egitto decise di sposare anche Berenice.[1][3]

Nell'ambito dei matrimoni dinastici organizzati da Tolomeo per sancire
alleanze con gli altri sovrani ellenistici, nel 300 a.C. Teossena andò in
sposa ad Agatocle, tiranno di Siracusa e re di Sicilia.[2] I due ebbero un
figlio, Arcagato di Libia, ed una figlia, anch'essa di nome Teossena. Le fonti
antiche non hanno riportato episodi riguardanti la permanenza di Teossena in
Sicilia al fianco di Agatocle se non il fatto che quest'ultimo, poco tempo
prima della sua morte, avvenuta nel 288 a.C. circa, quando ormai sentiva
avvicinarsi la fine e preoccupato per la crisi politica che ci sarebbe stata
dopo la sua scomparsa (aveva infatti deciso di restaurare la democrazia),
rimandò Teossena e i due figli minorenni in Egitto.[4]

La linea tratteggiata indica il matrimonio

