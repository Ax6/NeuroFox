Un **genere letterario** è una categoria della scrittura letteraria. La
letteratura viene convenzionalmente suddivisa in una molteplicità di generi
detti anche forme codificate di un’espressione che ne rendono la
classificazione molto più semplice e la discussione critica.

Una prima distinzione molto generale è quella tra poesia, prosa e teatro. La
prima si caratterizza perché cerca di riprodurre la musicalità di un suono
attraverso il ritmo, la pronuncia e l'ordine delle parole; la seconda invece
non ha questa caratterizzazione, e raggruppa quindi tutte quelle opere non in
versi. Il teatro, poi, è da considerarsi una forma d'arte a parte, che spesso
fonde insieme le prime due e sovente vi unisce la musica, dando origine
all'opera lirica (che si fonda per la parte testuale su _libretti_ talvolta
scritti da veri e propri poeti) e, nella forma più moderna, al _musical_ (o
commedia musicale).

Nell'ambito della prosa, ci si riferisce genericamente a narrativa per un
romanzo o un racconto, se non si riesce a trovargli una ben definita
classificazione. Tenendo conto che all'interno delle forme narrative possono
trovarsi generi spuri come quelli del fotoromanzo (letteralmente un romanzo
per immagini) o delle sceneggiature (cinematografiche o televisive) che
destano a volte l'attenzione, in anni recenti, del mercato editoriale.

Nella letteratura la definizione dei generi letterari costituisce uno dei
problemi più dibattuti a partire dal Rinascimento, epoca in cui fu scoperta la
_Poetica_ di Aristotele, anche se l'origine del concetto di 'genere' risale
all'antica Grecia, difatti Platone effettuò le prime distinzioni tra genere
_mimetico_ (tragedia e commedia), _narrativo_ (ditirambo e nomo), e _misto_
(epopea).[1]

Quindi, sin dal classicismo si sono distinti i generi in base a determinate
caratteristiche, ma nell'ordine gerarchico dei generi ci sono stati dei
vincoli non sempre rispettati. Secondo i canoni del classicismo per definire
un genere si prende in considerazione: a) il linguaggio della scrittura b) la
natura dei temi trattati.

Un'altra epoca fondamentale della storia della teoria dei generi è stata l'età
romantica, quando Hegel nell' _Estetica_ distingueva i tre generi dell'epica,
della lirica e del dramma.

Partendo dalla distinzione classicistica è possibile individuare per prima
cosa il linguaggio della scrittura, cioè se l'opera è composta sotto forma
narrativa, quindi epica, o in forma drammatica (teatro). Anche la natura dei
temi trattati contribuisce a definire il genere. Solo attraverso la
combinazione di tema e forma, dunque, viene fissata l'identità del genere in
modo riconoscibile. Alla riconoscibilità del tema contribuisce anche
l'orizzonte d'attesa dei lettori (o ascoltatori, in caso di generi orali come
l'epica teatrale).

Molti testi narrativi moderni annunciano il loro genere in un sottotitolo per
orientare le scelte e le aspettative del lettore o anche per darsi uno statuto
che il testo da solo non è sufficiente a rivelare.

Ci sono dei generi (romanzo o lirica) che per la loro straordinaria varietà
tematica costringono lo studioso di generi a una flessibilità interpretativa.

I generi più formalizzati, come l'epica, la tragedia, la commedia, cioè quei
generi che hanno una storia antica e che si sono presentati nel corso dei
secoli sempre con nuove codificazioni, sono anche quelli che sono spesso
serviti da modello a una trattazione normativa valida per tutti i tempi.

In ogni caso, un genere è sempre relativo al sistema letterario che lo forma e
lo descrive.

Prima ancora che dai loro teorici, i generi sono definiti dagli autori; ad
esempio Torquato Tasso, descrivendo le caratteristiche dell' _epos_ (epica)
classico in base alle opere di Omero e Virgilio, sottolineò, durante la
composizione della sua _Gerusalemme liberata_, la necessità di escludere dalla
scrittura epica ogni elemento della lirica che egli riconduceva al modello di
Petrarca (ritenuto modello canonico assoluto).

Siccome il genere letterario è di per sé un concetto mobile, assai facilmente
suscettibile di cambiamenti, mescolanze, reinterpretazioni, nessuna
classificazione dei moltissimi generi letterari può essere rigorosa o
assoluta; tuttavia, una possibile classificazione sistematica di essi, che
escluda i sottogeneri particolarmente rari, specialistici, sperimentali o
ibridi, può essere la seguente, che distingue nella letteratura le tre forme
di cui sopra (prosa, poesia e teatro), che si suddividono in categorie (ampi
raggruppamenti di generi), a volte in sezioni (sotto-raggruppamenti di
generi), generi e sottogeneri letterari; di seguito, per chiarezza, le
denominazioni considerate generi in senso stretto sono indicate in grassetto:

A sé vanno infine considerati due particolari generi, che mescolano in maniera
diversa poesia e prosa: il prosimetro, che alterna brani di prosa a
componimenti poetici (Es. la Vita Nova di Dante Alighieri) e la prosa lirica,
ossia una prosa che, pur non seguendo le regole della metrica, adotta le
finalità e le modalità espressive della poesia lirica (Es. il Notturno di
Gabriele D'Annunzio).

L'idea di realizzare storie sui personaggi famosi o più noti di un determinato
periodo storico è abbastanza antica e radicata nel costume del genere umano.
Qualunque potente ha prima o poi pensato bene di realizzarsi o farsi
realizzare delle cronache della propria vita. Nel primo caso si parla di
autobiografia, se l'autore è differente dal personaggio di cui si parla, ci si
riferisce, invece, ad una biografia.

Pur se i generi non sono molto vicini, si può parlare, anche in questa sede,
dei saggi, ovvero di quelle opere che trattano, in maniera più o meno
accademica, a seconda della scelta dell'autore, di vari argomenti. Si potranno
distinguere tra diversi tipi di saggi: _scientifici_ , _filosofici_ ,
_musicali_.

In un certo senso rientrano nella definizione di saggi, le cronache, intese
non solo come _cronache giornalistiche_ , ma anche _storiche_ , genere nel
quale fu maestro il condottiero romano Giulio Cesare.

Sotto la dicitura del fantastico si possono raggruppare una grande schiera di
generi differenti. Si può iniziare a parlare di _letteratura fantastica_ o _di
fantasia_ sin dai tempi degli antichi egizi, con i loro racconti mitici. Nella
stessa classe (Mitologia) vanno anche i racconti sulle divinità greche,
romane, asgardiane, indiane, pellirosse.

Si parla però di _fantastico_ solo con la fiaba e la favola: in origine erano
racconti per lo più dell'orrore fruibili quasi esclusivamente dagli _adulti_ ,
per il fatto stesso che, a differenza dei _bambini_ , la loro fantasia doveva
essere stuzzicata. Col tempo questi sono diventati generi per l'infanzia, ma i
primi racconti e leggende su mostri, orrori indicibili, fantasmi e quant'altro
sono ancora oggi considerati classici del genere fantastico, che a sua volta
si suddivide in vari sottogeneri.

Secondo Cvetan Todorov ( _La letteratura fantastica_ ) il genere fantastico è
un genere spurio. Il fantastico si muove sempre tra meraviglioso e perturbante
(o strano), il primo essendo la narrazione dove elementi irreali sono presenti
nella storia senza che la loro sussistenza crei problemi epistemologici agli
attanti; il secondo è invece quella narrazione dove il momento di incertezza
("è vero o è falso quello che sto vedendo?") si risolve con una riaffermazione
dei principi realistici. Da questo punto di vista un maestro del genere
fantastico può essere considerato Jorge L. Borges. La rigidità della
definizione di Todorov verrà poi messa in discussione con l'avvento del
postmodernismo e della mescidazione che ne seguì.

La fantascienza è probabilmente il genere più noto al grande pubblico. Benché
sia vivo il dibattito sulle sue origini, si considera per lo più nascere dal
romanzo fantastico-avventuroso (Jules Verne) e congetturale a sfondo sociale
(H. G. Wells) a cavallo tra Otto e Novecento e trova negli anni trenta-
quaranta negli Stati Uniti il suo periodo d'oro.

L'esperienza del "non quotidiano", in questo tipo di letteratura, non è da
ricollegarsi alla magia o al mistero, ma a fatti scientificamente possibili,
agli effetti di teorie o tecnologie plausibili anche se non ancora scoperte.
Nascono quindi, come variazione a questa semplice definizione di base, vari
tipi di fantascienza, sottogeneri e filoni, come ad esempio la space opera o
il cyberpunk. Tra i sottogeneri principali la fantascienza hard o classica
(caratterizzato dall'interesse per il dettaglio e l'accuratezza scientifica),
in contrapposizione alla _soft_ o sociologica che si è diffusa soprattutto a
partire dagli anni sessanta con il filone New Wave.

Padri del genere fantascientifico – o più precisamente del romanzo scientifico
– sono considerati, tra gli altri, Jules Verne e H. G. Wells; anche le
avventure del _planetary romance_ alla Edgar Rice Burroughs hanno avuto una
notevolissima influenza sulle opere successive; alcuni tra gli autori di
fantascienza più noti sono Isaac Asimov, Philip K. Dick, Frank Herbert, Ray
Bradbury.

Tra i numerosi generi affini a quello fantascientifico, tanto da venirne
considerato un sottogenere, vi è la fantapolitica, incentrata su immaginari o
ipotetici avvenimenti politici in grado di cambiare il destino del mondo. Se
racconta un presente o passato alternativo, si parla di ucronia; quando va a
descrivere società ideali - un genere assai antico - si parla di utopia, o
all'opposto se descrive sviluppi oscuri e indesiderabili è distopia, come nel
romanzo _1984_ di George Orwell. Un popolare sottogenere della fantascienza è
a sua volta quello catastrofico, apocalittico o post apocalittico, spesso
collegato a previste guerre nucleari; in una sua variante l'attenzione è
riposta, anziché sull'esito di guerre, su scenari di collasso ecologico oppure
della fine delle risorse non rinnovabili, o ancora in eventi cosmici che
mettono a rischio il pianeta. Nel post apocalittico invece la catastrofe è un
antefatto e i personaggi si muovono in un mondo radicalmente cambiato.

Il genere fantasy è, nell'uso comune, quello più legato al fantastico, pur se
nell'uso italiano ne identifica un semplice comparto. È, tra tutti i generi
fantastici, quello più legato alla letteratura mitica, alle fiabe e alle
favole, in cui la magia e gli eventi inspiegabili sono una parte importante
nella vicenda.

Il fantasy nasce alla metà del XIX secolo con le opere di alcuni autori
inglesi quali George MacDonald, Lord Dunsany, William Morris, nonché Rudyard
Kipling, H. Rider Haggard ed Edgar Rice Burroughs. Negli anni venti il genere
fantastico con influssi horror e soprannaturali divenne molto popolare negli
Stati Uniti in riviste _pulp_ come _Weird Tales_ , attraverso l'opera di
autori che ne praticano un sottogenere "epico-avventuroso" il cui autore più
famoso è senza dubbio Robert E. Howard, il creatore del personaggio di Conan
il barbaro.

Alla fine degli anni quaranta il fantasy riceve nuova linfa in Gran Bretagna,
particolarmente grazie a due amici e colleghi dell'università di Oxford:
Tolkien, autore de _Il Signore degli Anelli_ e di C. S. Lewis ( _Le cronache
di Narnia_ ), tuttora molto popolari e imitati.

Sotto la spinta di questi autori, dagli anni sessanta molti autori rimettono
mano al genere, non di rado ibridandolo con la fantascienza e l'horror. Tra i
tantissimi ricordiamo almeno Marion Zimmer Bradley, che riscrive la sagra
arturiana da un punto di vista femminista, ma anche Tanith Lee, Michael
Moorcock, Patricia A. McKillip, Rick Riordan, Roger Zelazny, David Eddings (
_Il ciclo del Belgariad_ ) e moltissimi altri. In tempi successivi autori come
Robert Jordan ( _La Ruota del Tempo_ ) e George R. R. Martin ( _Cronache del
ghiaccio e del fuoco_ ), nonché classici della letteratura per ragazzi Michael
Ende ( _La storia infinita_ e _Momo_ ), sono considerati ispirazione della
vitalità del genere.

Tra i sottogeneri più popolari vi è il fantasy umoristico che ha avuto in
Terry Pratchett l'autore più noto con la sua serie di romanzi del Mondo Disco,
ambientata in un universo parodistico.

Il primo passo, però, verso la letteratura dell'orrore e del mistero è la
letteratura gotica. Se i racconti di streghe e fantasmi sono da considerarsi i
primi esempi stilistici di tale genere, le sue origini sono però da porsi con
_Il castello di Otranto_ (1764) di Horace Walpole e _I misteri di Udolpho_
(1794) di Ann Radcliffe. Da lì in poi molti autori si sono cimentati con
questa particolare forma di espressione: tra i principali la scrittrice Mary
Shelley con il suo _Frankenstein_ e Bram Stoker, il cui romanzo più famoso,
_Dracula_ , è anche considerato uno degli ultimi, se non l'ultimo, romanzo
gotico. Una citazione allora la merita anche John William Polidori, che con il
suo racconto _Il vampiro_ ha dato origine al mito letterario del vampiro (di
cui Dracula è il più illustre esempio), che ancora oggi affascina i lettori di
tutto il mondo. Nella categoria del romanzo gotico vengono spesso classificati
tutti quei romanzi che parlano di creature mostruose, come appunto
_Frankenstein_ o _Il Golem_. Uno degli esponenti contemporanei di questo
genere di letteratura è considerato l'italiano Valerio Evangelisti. Grande
notorietà per le sue storie di streghe e vampiri ha oggi Anne Rice.

Il passo successivo è la _letteratura horror_ o _dell'orrore_ , un genere che,
da un lato ha attirato il nostro lato morboso e macabro, e dall'altro respinto
proprio a causa della paura, sentimento su cui si basa il genere.

I padri dell'orrore, coloro che, in un certo senso, ne hanno dettato le
fondamenta e le leggi con le loro opere sono Edgar Allan Poe e Howard Phillips
Lovecraft. Da qui in poi l'orrore ha marciato spedito, raccogliendo consensi e
un sempre maggiore seguito. Tra gli autori contemporanei quello di maggior
successo commerciale è Stephen King.

Il giallo è un genere di narrativa di successo nato verso la metà
dell'Ottocento. L'oggetto fondamentale del genere giallo è il crimine e il
mistero, e le relative indagini per scoprirne il colpevole. Viene normalmente
distinto dagli altri generi letterari, ma i confini sono spesso molto labili.
Il genere principale è a sua volta diviso in diversi sottogeneri (anch'essi
dai confini non sempre ben delineati), come il giallo classico, il giallo
storico, il poliziesco, il noir, fino ai più specifici legale e medico.

Il termine "giallo" si deve al colore della collana  _Il Giallo Mondadori_ ,
ideata da Lorenzo Montano e pubblicata da Arnoldo Mondadori a partire dal
1929.

Il sottogenere _hard boiled_ rientra nel genere poliziesco o _detective
fiction_ e si distingue dal giallo deduttivo per una rappresentazione
realistica del crimine, della violenza e del sesso (in una chiave solitamente
pulp).

I romanzi del genere _hard boiled_ sono solitamente ambientati in un contesto
metropolitano e collocati nel primo periodo del XX secolo.

Il classico detective _hard boiled_ solitamente non si limita a risolvere i
casi, come fanno le loro controparti più tradizionali, ma affronta il pericolo
e rimane coinvolto in scontri violenti.

La letteratura epica è il primo genere letterario di cui si ha notizia, nella
cultura occidentale – Iliade e Odissea – come in altre culture, ad esempio il
Gilgameš babilonese o il Mahābhārata indiano. A questo genere di letteratura
appartengono anche poemi come _Gerusalemme liberata_ di Torquato Tasso. La
definizione del genere epico, vista la larga distribuzione sia diacronica che
diatopica, è difficile. Per J.B. Hainsworth, ad esempio, "l'epica prende avvio
quando" il mito (spesso fondativo), la narrazione genealogica, la saga
epidittica (quella che tramanda "la vittoria e i panegirici per celebrarla")
"si fondono nella forma metrica e nel modo narrativo della poesia eroica" (
_Epica_ , Firenze, La Nuova Italia 1997, pag. 7). In generale, tratti
abbastanza diffusi sono, a livello di discorso, l'eterodiegesi e
l'extradiegesi e la focalizzazione zero relativamente al modo. A livello
contenutistico incontriamo spesso racconti di guerra, intrecciati con miti
fondativi. La presenza del sovrannaturale è un altro elemento costante, così
come la secca dicotomia buono-cattivo, come nella _Chanson de Roland_ : "i
pagani hanno torto e i cristiani ragione".

Si può inserire in questo genere letterario anche il moderno fantasy epico (
_high fantasy_ ) de _Il Silmarillion_ di J. R. R. Tolkien, maestosa opera che
riassume tutto lo spirito del fantasy, ma sotto forma di un imponente corpus
mitologico, di carattere quasi biblico, che comprende in sé aspetti della
mitologia nordica e dell'epica cavalleresca.

Un'altra specie di moderno romanzo epico è il romanzo western, ambientato nel
vecchio West ottocentesco.

Tra i generi più popolari non si possono dimenticare i romanzi di avventura e
i romanzi storici, né tanto meno i romanzi d'appendice, un genere popolare che
trae la sua origine dai _feuilleton_ francesi.

La satira, genere che affonda le sue origini nella letteratura latina, si
mescola spesso con l'umorismo.

Come letteratura per ragazzi si classificano tutti quei romanzi e racconti
generalmente rivolti a un pubblico dall'età dell'adolescenza in giù o quelli
considerati classici, come Jules Verne o Emilio Salgari, maestri del romanzo
d'avventura.

Altri progetti

