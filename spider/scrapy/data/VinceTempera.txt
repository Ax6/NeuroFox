**Vincenzo Tempera** , noto come **Vince Tempera** (Milano, 18 settembre
1946), è un tastierista, arrangiatore, direttore d'orchestra e compositore
italiano.

Attivo fin dagli anni settanta in band come The Pleasure Machine e Il Volo, è
anche famoso per essere stato autore o coautore di diverse sigle di cartoni
animati degli anni settanta e ottanta, una tra tutte Ufo Robot Goldrake.

Nel 1966 inizia la sua carriera di musicista suonando con il gruppo _La Nuova
Era_.[1] Tastierista nel complesso The Pleasure Machine, nel 1970 si occupa
degli arrangiamenti dell'album _Terra in bocca_ de I Giganti e di _L'isola non
trovata_ di Francesco Guccini.

Partecipa all'incisione del brano _Luci ah_ nell'album _Il mio canto libero_
di Lucio Battisti, ma non viene accreditato nella copertina a causa di uno
screzio avuto con il cantautore.

Nel 1974 forma con i chitarristi Mario Lavezzi e Alberto Radius, con il
bassista Bob Callero e il batterista Gianni Dall'Aglio il gruppo Il Volo,[2]
con cui pubblica i due LP _Il Volo_ (1974) e _Essere o non essere? Essere!
Essere! Essere!_ (1975), per la Numero Uno di Lucio Battisti.  
Sempre nel 1974 collabora alla realizzazione dell'Album _La casa del lago_ dei
Saint Just di Jenny Sorrenti e arrangia la canzone di Mina _Caravel_ ,
contenuta nell'album _Mina®_. Nella seconda metà degli anni settanta collabora
agli arrangiamenti di diversi dischi di Loredana Bertè e Mario Lavezzi,
continuando allo stesso tempo la collaborazione con Guccini. Nel 1975
collabora alla realizzazione dell'album live _L'anima dei matti_ di Marcella
Bella.

Nello stesso periodo ha inciso alcuni 33 e 45 giri per la Harmony, usando lo
pseudonimo _Andrè Carr_.

Sulla fine del 1976 collabora alla realizzazione del singolo di Junie Russo
(poi nota come Giuni Russo), arrangiando i brani _Mai_ , che avrà un discreto
successo di vendite, vincendo l'anno successivo il Cantagiro, e il brano _Che
mi succede adesso_.

Nel 1979 cura gli arrangiamenti del terzo album de Il Giardino dei Semplici
intitolato _B/N_ (Bianco e nero) e pubblicato dalla WEA. Il disco è uno dei
capisaldi del genere Naples Power.

Nel 1992 ha suonato, con Ellade Bandini, Massimo Luca, Ares Tavolazzi e
Maurizio Tirelli, nell'album _Ma noi no_ dei Nomadi, l'ultimo pubblicato dalla
band emiliana con il frontman Augusto Daolio.

Circa a metà del 2013, a seguito del precedente addio alla musica da parte di
Francesco Guccini, ha iniziato la collaborazione con il resto dei Musici (band
di Guccini) con voce Danilo Sacco, per anni cantante dei Nomadi.

Vince Tempera è stato autore e musicista di numerose sigle televisive di
successo di anime e telefilm, sia in qualità di direttore d'orchestra e
arrangiatore che di autore dei testi, tra cui _Goldrake_ , _Ape Maia_ ,
_Capitan Harlock_ , _Nils Holgersson_ , _Daitan III_ , _Hello Spank_ , anche
se ha fatto molto discutere la somiglianza delle sigle di _Remi le sue
avventure_ e _Anna dai capelli rossi_ con due canzoni dei Boney M,
rispettivamente _Brown Girl in the Ring_ e _Rivers of Babylon_. In alcune
interviste televisive[3], ma anche in altri incontri pubblici[4] Vince Tempera
ha però ammesso di essersi ispirato per _Anna dai capelli rossi_ all'inno
_Bandiera rossa_.[ _senza fonte_ ] Il più grande successo fu senza dubbio
quello del 1978 con la sigla _Ufo Robot_ , scritta insieme a Luigi Albertelli
ed Ares Tavolazzi, per cui ottenne addirittura il Disco d'oro, superando il
milione di copie vendute[5]. I dischi venivano pubblicati con diversi
pseudonimi.

Negli anni è più volte direttore d'orchestra del Festival di Sanremo. Nel 1998
è direttore dell'orchestra della trasmissione televisiva _Barracuda_ ,
condotta da Daniele Luttazzi e trasmessa su Italia 1.

Dalla fine degli anni settanta inizia la collaborazione con Francesco Guccini
e da allora fa parte dei suoi _musici_ accompagnandolo nei concerti alle
tastiere e al pianoforte. Alle tastiere si esibisce anche in concerti modern
jazz.

Quentin Tarantino ha scelto per la colonna sonora del film _Kill Bill: Volume
1_ la musica della colonna sonora di _Sette note in nero_ di Lucio Fulci
composta da Tempera.

È stato chiamato dalla tv di San Marino come giurato per scegliere la canzone
che il Titano avrebbe dovuto portare all'Eurovision Song Contest 2008, e ha
invocato il ritorno della RAI, per la quale nel frattempo ha composto le
musiche delle fiction _Raccontami 2_ e _Tutti i rumori del mondo_.

Nel 2009 è il direttore d'orchestra del programma TV _La corrida_ , ruolo
ricoperto precedentemente dal maestro Roberto Pregadio.

Dal 2008 è il direttore musicale e patron dei Grandi Festivals Italiani
(festival canori nazionali e per la Lombardia il festival _Una Voce per
Macherio_ ) con la collaborazione di Katia Ricciarelli e altri nomi del
panorama musicale italiano con lo scopo di aiutare giovani talenti ad emergere
nel mondo dello spettacolo.

Dal 2016 è il presidente di giuria di Sanremo Newtalent (festival canoro
nazionale) con la collaborazione di Maria Teresa Ruta e Roberto Zapp, con la
finalità di scoprire nuovi talenti.

Da diversi anni si esibisce in prestigiosi eventi, con la sua orchestra e con
l’attrice Paola Lavini o con Maria Teresa Ruta

Come **compositore delle musiche** :

Altri progetti

