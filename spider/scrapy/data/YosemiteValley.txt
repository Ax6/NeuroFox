Coordinate: 37°43′18.12″N 119°38′45.6″W﻿ / ﻿37.7217°N 119.646°W37.7217;
-119.646

**Yosemite Valley** (pron. _joʊˈsɛmɨtiː/ yoh-sem-i-tee_ ) è una valle la cui
formazione risale all'era glaciale famosa per le sue bellezze naturali e
situata nella parte occidentale della Sierra Nevada, la catena montuosa della
California.

È frutto dell'erosione prodotta dal fiume Merced che sgorga sul lato
occidentale del comprensorio e fa parte del Parco nazionale di Yosemite di cui
costituisce la maggiore attrattiva turistica sebbene ne costituisca
territorialmente solo l'1%.

Fa parte delle aree naturali protette e la sua utilizzazione ad "uso pubblico,
per villeggiatura e svago" fu concessa alla California dal presidente Abraham
Lincoln il 30 giugno 1864.

La valle sorge a 1.200 metri di altitudine a circa 240 chilometri di distanza
a est di San Francisco e si sviluppa da est verso ovest. Misura circa 13
chilometri in lunghezza e poco più di un chilometro e mezzo in larghezza.

Attraversata da una fitta rete di ruscelli e torrentelli e da numerose cascate
(Yosemite Falls, Tenaya Creek, Illilouette e Bridalveil Creek e Bridalveil
Falls sono solo alcune di tali attrattive naturali) che confluiscono nel
Merced che a sua volta sfocia nell'Oceano Pacifico, è circondata da una
dozzina di cime antiche di 114 milioni di anni costituite essenzialmente da
falesie e impervi picchi in granito, alte fino a 1.000 metri e particolarmente
adatte alle arrampicate (come ad esempio lo Half Dome, El Capitan, i Three
Brothers e Mount Lyell, che è la vetta più alta).

Fitta è la vegetazione costituita da foreste e pinete e attraversata da
sentieri interni adatti a passeggiate che portano verso alture a quote più
elevate da cui si possono godere scorci panoramici di grande suggestione, come
ad esempio lo Wawona Tunnel, spunto per riprese cinematografiche o
riproduzioni pittoriche.

I nativi americani hanno popolato la regione per 8.000 anni e ne sono stati
fino al XIX secolo i soli abitanti.[1] La prima comunità residente di cui si
ha notizia fu un gruppo di nativi - gli Ahwahnechee - che chiamavano la valle
_Ah-wah-nee_.[2]

Questo gruppo si mescolò poi con tribù Paiute che vivevano nella parte
orientale della Sierra Nevada, presso il Mono Lake. Tuttora gli eredi di
questa tribù si occupano della manutenzione del sottobosco della zona e della
pulizia dei sentieri.

I primi non nativi americani che si addentrarono nella valle furono
presumibilmente gli uomini del Mariposa Battalion che a metà Ottocento fu
installato nella Sierra Nevada per dirimere contenziosi concernenti la corsa
all'oro.

Nel 1958, Ross Bagdasarian Sr., il creatore di Alvin and the Chipmunks, stava
attraversando in macchina la valle, mentre stava ancora riflettendo a quale
animale affibbiare le vocine velocizzate di sua creazione, quando
improvvisamente un chipmunk gli attraversò la strada, e si fermò davanti alla
vettura come in segno di sfida. L'idea di creare dei chipmunks nacque proprio
da quell'episodio nella Yosemite Valley.

Altri progetti

