**Aaron Copland** (New York, 14 novembre 1900 – New York, 2 dicembre 1990) è
stato un compositore statunitense.

Copland è riuscito a creare un proprio stile compositivo, delineato e ben
riconoscibile, che risentiva di varie influenze: la musica classica, la musica
contemporanea e il jazz, con un'importante componente folklorica puramente
americana.

Copland nasce a New York nel 1900, quinto figlio di immigrati ebrei di origine
lituana. Si avvicina alla musica leggermente tardi, quando è già un
adolescente, frequentando corsi di armonia e contrappunto, continuando
successivamente con Robin Goldmark. Nei primi anni Venti corona il suo
desiderio di studiare in Francia, diventando il primo allievo americano della
famosa insegnante e organista Nadia Boulanger. In occasione dei concerti della
Boulanger negli Stati Uniti Copland scrive uno dei suoi primi lavori, una
sinfonia per organo e orchestra.

Nel 1924, torna in America e comincia una fase compositiva influenzata dal
jazz. In questo periodo compone "Music for the Theater" e il suo "Concerto per
Pianoforte". Nel 1925, insieme ad altri 14 artisti emergenti e meritevoli,
riceve il "Guggenheim Fellowship". In questi anni compone musica in uno stile
più astratto, per poi avere un drastico cambiamento alla metà degli anni
Trenta, dove compone musica più accessibile a un grande pubblico.

Con l'amico Roger Sessions fonda, all'incirca trentenne, la _Copland-Sessions
Concert_ , che in seguito si trasformerà in un festival chiamato _American
Festival of Contemporary Music_ , che Copland seguirà per il resto della vita.

Nei dieci anni dal 1936 al 1946 compone una serie di brani che sono da
annoverare tra le sue composizioni più famose: "El Salon Mexico", "An Outdoor
Overture", "Billy the Kid", "Quiet City", "Sonata per Pianoforte", "Danzon
Cubano", "Rodeo", "A Lincoln Portrait", "Sonata per Violino", "Appalachian
Spring" e la "Terza Sinfonia". Questo periodo particolarmente prolifico verrà
premiato nel 1945 con il "Premio Pulitzer" per la Musica.

Amico e spesso mentore di grandi figure della musica, come Leonard Bernstein,
Lukas Foss e Seiji Ozawa, è stato un grande sostenitore dei giovani
compositori e dei loro lavori, anche come insegnante al Berkshire Music
Festival di Tanglewood.

Nella sua lunga carriera è stato insignito di oltre 30 lauree onorarie e di
innumerovoli premi.

A differenza di molti uomini della sua generazione, Copland non fu mai
tormentato dalla propria omosessualità. Si accettò come omosessuale già da
giovane e per tutta la vita ebbe rapporti abbastanza duraturi con altri
uomini. Fu amante e allo stesso tempo mentore di Leonard Bernstein, ed ebbe
relazioni anche con il ballerino Erik Johns e con il fotografo Victor Kraft.

Altri progetti

