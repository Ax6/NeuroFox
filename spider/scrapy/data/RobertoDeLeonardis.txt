**Roberto De Leonardis** (Napoli, 14 febbraio 1913 – Roma, 21 settembre 1984)
è stato un dialoghista e paroliere italiano, noto per aver curato, fino alla
propria morte, le edizioni italiane della maggior parte delle opere
cinematografiche e televisive prodotte dalla Disney, adattandone anche le
canzoni con il nome d'arte di **Pertitas** , parola che proviene dal gergo
burocratico con il significato di "per titolare assente".

Figlio di un ammiraglio della Regia Marina, Roberto ne seguì le orme
frequentando l'Accademia navale e laureandosi come ufficiale. Il 29 giugno
1943 divenne tenente della Regia Cannoniera Carlotto, ma quando incontrò i
giapponesi il 9 settembre, il giorno dopo che l'Italia si era arresa agli
Alleati, Roberto affondò la sua nave nel Fiume Azzurro.[1] Fu quindi fatto
prigioniero e detenuto fino a quando le truppe americane lo liberarono nel
1945. Durante la detenzione ebbe modo di imparare l'inglese dai soldati
americani prigionieri con lui.[2]

Al ritorno in Italia, Roberto iniziò a lavorare come consulente di Alberto
Liberati per l'adattamento italiano dei film Disney _Pinocchio_ , _Bambi_ e _I
tre caballeros_. Gli fu invece affidato in toto (incluse le canzoni)
l'adattamento di _Dumbo_ , particolarmente apprezzato dallo stesso Walt Disney
che, dopo aver fatto amicizia con De Leonardis, gli affidò le edizioni
italiane di tutte le produzioni successive della sua società (salvo alcune
eccezioni come _Lo scrigno delle sette perle_ , che fu invece adattato da
Alfredo Medori).[3] De Leonardis adattò anche molti film di altre case di
produzione, come _Il mago di Oz_ ,[4] _La regina d'Africa_ ,[5] _Luci della
ribalta_[6] e _Fanfan la Tulipe_.[7]

Nel 1949, come membro dell'associazione dei produttori italiani di
cortometraggi, De Leonardis fondò la Filmeco, una casa di produzione che girò
circa 50 documentari, incluso un episodio della serie etnografica Disney
_Genti e paesi_ , dal titolo _Gente di Sardegna_ (1956).[8] Nello stesso anno
collaborò alla sceneggiatura del film _I pinguini ci guardano_ di Guido Leoni.
Il 7 giugno 1958 fondò a Roma anche la società _Royfilm_ , per la quale non
solo continuò a curare le versioni italiane di tutte le produzioni Disney, ma
si dedicò anche a numerosi film sia statunitensi sia francesi diretti da
registi come Stanley Kubrick, Billy Wilder, Roman Polański e François
Truffaut, oltre alle saghe di James Bond e _Guerre stellari_ e a film come
_Via col vento_ , _L'esorcista_ , _Il padrino_ , _Frankenstein Junior_ ,
_Incontri ravvicinati del terzo tipo_ e _Lenny_. Dopo aver appaltato i
doppiaggi a varie società, nei primi anni novanta la Royfilm divenne una
società di doppiaggio autonoma che è gestita oggi da Riccardo "Roy" De
Leonardis, figlio di Roberto, e si occupa della versione italiana dei prodotti
Disney destinati principalmente alla televisione.[3] Nel 1960 Roberto fu
incaricato dalla Disney di produrre _Italia 1961_ , un documentario in
Circarama diretto da Elio Piccon e realizzato per l'Expo 1961 che offriva
viste di alcuni dei luoghi più suggestivi della penisola.[9][10]

Roberto De Leonardis morì il 21 settembre 1984 a Roma all'età di 71 anni,
venendo sostituito per una decina d'anni negli adattamenti Disney dal figlio
Andrea. Nel 1997 ricevette il premio postumo Disney Legends.[2]

