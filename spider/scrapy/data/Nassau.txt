**Nassau** è la capitale, nonché il centro commerciale e culturale, delle
Bahamas e con una popolazione di quasi 250.000 abitanti ne è anche la città
più popolosa.

Situata sull'isola di New Providence alle coordinate 25° 04' Nord e 77° 20'
Ovest, Nassau possiede una baia attraente e un porto trafficato. Il clima
tropicale e le bellezze naturali delle Bahamas hanno reso Nassau una popolare
destinazione turistica.

Nassau venne fondata dai britannici a metà del XVII secolo come **Charles
Town** , ma venne ribattezzata Nassau, in onore di Guglielmo III di Orange-
Nassau nel 1695. Durante il XVIII secolo fu un popolare rifugio per i pirati
dei Caraibi, soprattutto Barbanera. Nassau fu soggetta a numerosi tentativi di
invasione da parte degli spagnoli durante la fine del XVIII secolo, e nel 1776
venne catturata e tenuta per breve tempo dai rivoluzionari americani finché
non fu liberata.

L'Aeroporto Internazionale di Nassau, il principale aeroporto delle Bahamas,
si trova a Nassau, ed ha collegamenti giornalieri con le principali città di
Stati Uniti, Canada, Regno Unito e dei Caraibi.

Collocata sull'isola di New Providence, Nassau è un noto porto delle Americhe,
contraddistinto da un paesaggio colorato e ricco di architetture di epoca
coloniale. Il clima tropicale e la bellezza naturale delle Bahamas hanno fatto
di Nassau una popolare meta turistica.

Nassau si è sviluppata direttamente alle spalle dell'area portuale. New
Providence dispone di 200 km² di area relativamente pianeggiante. Al centro
dell'isola vi sono dei piccoli laghi collegati tra loro.

La vicinanza agli Stati Uniti (290 km est-sudest da Miami, Florida) ha
contribuito alla sua fama di meta turistica, specialmente dopo l'imposizione
dell'embargo commerciale con Cuba imposto dagli Stati Uniti nel 1963.
L'Atlantis Resort nella vicina Paradise Island è l'hotel più frequentato con
oltre 6000 impiegati il che ne fa il centro più importante di tutto lo stato.

Nassau ha un clima monsonico tipicamente tropicale con temperature
relativamente alte per tutto l'anno. In estate il termometro tocca i 32 °C
mentre in inverno le temperature si aggirano attorno ai 23-27 °C, scendendo
raramente sotto i 15 °C.

Durante il XIX secolo, Nassau è stata fortemente urbanizzata, a partire dai
suoi residenti rurali. Dagli anni '50 del Novecento in poi, la città ha avuto
un impulso ancora maggiore per via della forte crescita del turismo locale. Se
nel 1788 il cuore di Nassau era costituito solo da poche case costruite tra la
Government House ed il porto, il villaggio gradualmente fu in grado di
espandersi dapprima verso l'area dell'attuale Malcolm's Park, poi a sud di
Wulff Road, ed infine ad ovest di Nassau Street. Grants Town e Bain Town a sud
della città erano le principale aree residenziali della città, abitate
perlopiù da discendenti di africani; tale area costituisce ancora oggi la più
popolosa dell'isola.

I discendenti dei coloni europei preferirono invece costruire lungo la costa,
ad est di Fort Montagu, ed a ovest di Saunders Beach. Durante il XX secolo, la
città ha conosciuto un ulteriore espansione ad est sino a Village Road ed a
ovest sino a Fort Charlotte e Oakes Field. Il semicerchio residenziale venne
espanso sino al periodo successivo alla Seconda Guerra Mondiale.

Negli ultimi 40 anni lo sviluppo residenziale di lusso ha conosciuto un freno
sviluppando quartieri popolari come Yellow Elder, Elizabeth Estates e Pinewood
Gardens.

Il centro cittadino è la sede delle principali attività di Nassau. Centinaia
di persone visitano il centro città quotidianamente per lavoro o per diletto,
ma la parte più trafficata della città è senz'altro costituita da Bay Street e
Woodes Rogers Walk, le strade parallele alla baia, dove si trovano diversi
hotels e ristoranti.

L'altro punto focale del centro cittadino è il British Colonial Hotel, posto
alla fine di Bay Street. Il museo dei pirati di Nassau si trova proprio
all'angolo del British Colonial Hilton. Tutt'attorno si trovano boutiques,
ristoranti e clubs.

I punti storici interessanti nell'area sono sicuramente Vendue House, la
Christ Church Cathedral, e la Nassau Public Library.

Il mercato di Nassau, ricostruito dopo un incendio nel 2001, è anch'esso uno
dei luoghi più frequentati della città. È composto da quattro sezioni che
danno direttamente sul porto per favorire le attività di carico e scarico.

Cable Beach è riconosciuta come il quartiere degli hotels di Nassau, con ben
cinque alberghi e 2000 stanze d'albergo nella medesima area, nota anche per la
presenza del Crystal Palace Casino, e per la sabbia dorata tipica di Cable
Beach.

Nassau era anticamente nota col nome di Charles Town sin da quando venne
fondata nel 1670 da un nobile inglese che qui portò dei coloni e vi costruì un
forte che chiamò Charles Town in onore del re inglese Carlo II.[1] Durante il
Raid di Charles Town il villaggio venne raso al suolo dagli spagnoli nel 1684
nelle loro frequenti lotte contro gli inglesi. Il villaggio venne ricostruito
e rinominato Nassau nel 1695 sotto il governatore Nicholas Trott in onore
dello _stadtholder_ olandese e poi re d'Inghilterra, Guglielmo III che
apparteneva appunto alla casata degli Orange-Nassau. Il nome di Nassau deriva
a sua volta dalla cittadina di Nassau, in Germania.[2]

Dopo la morte di Trott, Nassau rimase sprovvista di un vero e proprio
governatore. Nel 1703 le forze alleate spagnole e francesi occuparono per
breve tempo Nassau. Dal 1703 al 1718 non vi fu alcun governatore nella colonia
e dal 1713 il centro divenne un paradiso della pirateria nei Caraibi. Il
governatore di Bermuda in un suo rapporto dell'epoca segnalò come nella sola
Nassau vi fossero più di 1000 pirati e che superavano il centinaio di abitanti
del borgo. Questi pirati proclamarono Nassau una repubblica piratesca,
ponendosi loro a capo del governo locale. Esempi di pirati che utilizzarono
Nassau come loro base furono Charles Vane, Thomas Barrow, Benjamin Hornigold,
Calico Jack Rackham, Anne Bonny, Mary Read e soprattutto Edward Teach, meglio
noto come "Barbanera".

Nel 1718, gli inglesi si impegnarono per riprendere il controllo dell'isola e
nominarono il capitano Woodes Rogers come nuovo governatore. Egli riuscì a
schiacciare il governo dei pirati, riformare l'amministrazione civile e
restaurare il commercio. Rogers ripulì Nassau e ricostruì il forte locale,
utilizzando anche risorse finanziarie personali per far fronte ai problemi
creatisi. Nel 1720 gli spagnoli compirono un tentativo infrutuoso di catturare
Nassau.

Durante le guerre nelle Tredici Colonie, Nassau conobbe un vero e proprio
periodo di boom economico. Coi fondi derivati dalle spedizioni corsare, la
città costruì un nuovo forte, sistemò l'illuminazione stradale e costruì 2300
abitazioni lussuose, estendendo così la città. Vennero inoltre bonificate le
locali paludi.

Nel 1776, la Battaglia di Nassau fu un nuovo scontro che portò ad una breve
occupazione dell'isola da parte dei Continental Marines americani nel corso
della Guerra d'indipendenza americana, operazione nel corso della quale i
Marines compirono il loro primo raid anfibio su Fort Montague tentando poi di
prendere Fort Nassau. Nel 1778 dopo un'invasione notturna, i razziatori
americani guidati dal capitano Rathburn, abbandonarono l'avamposto. Nel 1782
la Spagna catturò Nassau per l'ultima volta quando don Juan de Cagigal,
governatore generale di Cuba, decise di attaccare New Providence con 5000
uomini. Andrew Deveaux, lealista americano che si reinsediò sull'isola, cercò
di riprendere Nassau per la Corona Britannica con 220 uomini e 150 moschetti
di fronte a 600 soldati ben armati.

Lord Dunmore governò la colonia dal 1787 al 1796. Fu lui a sovrintendere la
costruzione di Fort Charlotte e Fort Fincastle a Nassau.

Durante la Guerra civile americana, Nassau servì da porto per bloccare i
mercanti della Confederazione Sudista che commerciavano coi porti del nord.

Negli anni '20 e '30, Nassau divenne nuovamente famosa durante il periodo del
proibizionismo come sede di mercati neri.

Nassau conta una popolazione di 128.420 femmine e 117.909 maschi dislocati in
70.222 case con la media di 3,5 abitanti per ogni famiglia secondo il
censimento del 2010.[4] La grande popolazione di Nassau (se rapportata alle
Bahamas) è il risultato soprattutto di ondate migratorie dalle Family Islands
verso la capitale. Come conseguenza questo fenomeno ha spopolato le isole,
popolando invece Nassau.[5][6]

"Abitanti censiti"  

Altri progetti

