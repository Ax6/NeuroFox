I **congressi internazionali di architettura moderna** ( _Congrès
Internationaux d'Architecture Moderne_ ) o **CIAM** , sono nati dal bisogno di
promuovere un'architettura ed un'urbanistica funzionali. Il primo incontro
ebbe luogo nel 1928 a La Sarraz (Svizzera). Nel corso del XI congresso nel
1959 che si tenne a Otterlo (Paesi Bassi), i membri decisero di cessare la
loro attività.

I CIAM furono costituiti nel Castello di La Sarraz nel giugno 1928 da un
gruppo di 24 architetti europei su iniziativa di Le Corbusier, Hélène de
Mandrot (la proprietaria del castello) e Sigfried Giedion, primo segretario
generale.

Alla prima edizione del CIAM furono invitati 24 stimati architetti: Karl Moser
(primo presidente), Victor Bourgeois, Pierre Chareau, Josef Franke, Gabriel
Guevrekian, Max Ernst Haefeli, Hugo Häring, Arnold Höchel, Huib Hoste, Pierre
Jeanneret, André Lurçat, Ernst May, Max Cetto, Fernando García Mercadal,
Hannes Meyer, Werner Max Moser, Carlo Enrico Rava, Gerrit Rietveld, Alberto
Sartoris, Hans Schmidt, Mart Stam, Rudolf Steiger, Henri-Robert von Der Mühll
e Juan de Zavala.

Carlo Enrico Rava, Max Cetto ed Arnold Höchel non furono tuttavia in grado di
aderire all'invito, sicché, per mantenere il numero prefissato di 24 membri,
furono invitati gli architetti Gino Maggioni, Jacques Gubler e Rochat in loro
sostituzione. Questa sostituzione è per esempio documentata dalla foto
celebrativa del congresso con tutti i membri partecipanti alla riunione.

In seguito, altri membri importanti si aggiungeranno al gruppo, come Alvar
Aalto e Hendrik Petrus Berlage. Partecipò al CIAM, anche Vittorio Gregotti,
non come architetto, ma come studente.

Nei Congressi del dopoguerra si aggiunsero, tra gli altri, Ernesto Nathan
Rogers e Giancarlo De Carlo.

I CIAM presentarono la Carta di Atene nel 1933, testo fondatore
dell'architettura e dell'urbanistica moderna. Questo testo enuncia i mezzi per
migliorare le condizioni di esistenza nella città moderna, che devono
permettere lo svolgere armonioso delle quattro funzioni umane: abitare,
lavorare, divertirsi e spostarsi. Ma il suo "manifesto concreto" resta la
costruzione realizzata per l'esposizione internazionale del 1937: un
"Padiglione dei tempi nuovi, tentativo di museo di educazione popolare
(urbanistica)".

Altri progetti

