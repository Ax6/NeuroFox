Il **gaelico irlandese** , comunemente chiamato **lingua irlandese** (
_Gaeilge_ e, prima della riforma ortografica del 1948, _Gaedhilge_ [alt.
_Gaoluinn_ (Munster), _Gaelag_ e _Gaelic_ (Ulster)]), è una lingua goidelica
parlata nell'isola d'Irlanda.

È una delle tre lingue gaeliche: oltre al gaelico irlandese vi sono infatti
anche quello scozzese (compresa la sua variante canadese) e il mannese, la
lingua dell'isola di Man. Appartiene al gruppo linguistico delle lingue
celtiche insulari della famiglia delle lingue celtiche.

Secondo l'articolo 8 della costituzione della Repubblica d'Irlanda, il gaelico
irlandese è, in quanto lingua nazionale, la "principale lingua ufficiale"
dell'isola. Dal 1º gennaio 2007 l'irlandese è anche una delle lingue ufficiali
dell'Unione europea.

Gli esordi dell'irlandese sono per la maggior parte oscuri. Certo, è fuor di
dubbio che l'irlandese sia una lingua celtica, ma il modo e l'epoca in cui
esso è giunto in Irlanda è oggetto di accese discussioni. L'unica cosa certa è
che al tempo delle iscrizioni in alfabeto ogamico (quindi prima del IV secolo)
in Irlanda si parlava già irlandese. Questo periodo linguistico molto antico
viene definito _**irlandese arcaico**_. I processi linguistici che hanno
influenzato l'irlandese antico, come l'apocope, la sincope e la
palatalizzazione si sono sviluppati in questo periodo.

Generalmente si ammette che l'irlandese avesse un po' alla volta soppiantato
le lingue parlate precedentemente in Irlanda (di cui non si ha alcuna
attestazione diretta, ma che hanno lasciato tracce come sostrato linguistico
dell'irlandese) rimanendo l'unica lingua parlata nell'isola all'epoca
dell'arrivo del Cristianesimo nel IV e V secolo. Si hanno le prove di contatti
con la Gran Bretagna romanizzata. A questo periodo risalgono alcuni prestiti
latini dell'irlandese, in cui si rispecchia la pronuncia regionale del latino
nelle isole britanniche. Altre parole sono giunte in Irlanda nel periodo dell'
_ **antico irlandese**_ (600-900 d.C.) con il ritorno in Irlanda dei
_perigrini_. Si trattava di monaci irlandesi e scozzesi, che perlopiù si
recavano in missione sul continente dove esercitavano attività monastiche.
Questo antico irlandese, ricco di flessioni, mostra nella sua forma scritta un
alto livello di standardizzazione e assenza di frazionamento dialettale.

A partire dall'arrivo dei Vichinghi, alla fine dell'VIII secolo, l'irlandese
deve spartire l'isola con altre lingue, anche se dapprincipio in misura
ridotta. Dopo le iniziali razzie e saccheggi, gli scandinavi si assimilarono
in una misura che è contestata (si insediarono soprattutto nelle città
costiere come commercianti), lasciando tuttavia poche tracce nella lingua
irlandese. Il numero di prestiti scandinavi ammonta a una sessantina.  
I disordini sociali e politici di questo periodo vengono comunque visti come i
maggiori responsabili del passaggio dall'"irlandese antico", altamente
standardizzato, all' _ **irlandese medio**_ (900-1200), molto diversificato
nella grammatica. Questo si rifletté soprattutto sulla semplificazione delle
forme flessive (per esempio. nei verbi), nella scomparsa del neutro, nella
neutralizzazione delle vocali brevi non accentate e nell'ortografia assai
eterogenea.

Più decisivo e duraturo è stato l'influsso dei Normanni dopo il 1169. Non a
caso si parla, a partire dal 1200 fino al 1600 di "Primo neo-irlandese",
altrimenti detto _**irlandese classico**_. Nonostante i disordini all'inizio
di questo periodo e la presenza prolungata dei Normanni nel paese, questa fase
è caratterizzata da stabilità linguistica e ricchezza letteraria.

È vero che i nobili normanni si spartirono l'isola con alcuni signori locali,
ma col tempo non riuscirono né a conquistare totalmente l'isola né ad
assimilarla culturalmente. Soprattutto i territori ai margini occidentali e
settentrionali erano perlopiù soggetti a tributi, ma dal punto di vista
politico e culturale essi erano ampiamente indipendenti. L'inglese si era
affermato solo nella zona di Dublino (chiamata in inglese "The Pale") e di
Wexford. Persino con gli statuti di Kilkenny (1366), che vietavano ai coloni
di origine inglese di usare l'irlandese, la situazione rimase a lungo tempo
immutata. Il fatto stesso che si sentisse l'esigenza di emanarli è
significativo della situazione linguistica. Molte delle famiglie di origine
normanna o inglese assorbirono, del tutto o in parte, le caratteristiche
culturali del paese.

La situazione non cambiò sostanzialmente nemmeno con gli insediamenti
programmati di agricoltori inglesi e scozzesi in alcune parti dell'Irlanda
durante il XVI e il XVII secolo. Il popolo parlava per la maggior parte
l'irlandese, la nobiltà l'inglese o l'irlandese. In questo periodo iniziò
verosimilmente il lento calo dei parlanti irlandesi nella popolazione. La
cacciata degli ultimi nobili gaelici nel 1607 ( _Flight of the Earls_ ) privò
del tutto la lingua di ogni legame con le classi elevate. Dal punto di vista
della storia della lingua inizia qui il _**neoirlandese**_ o _**irlandese
moderno**_.

Il fattore più decisivo dell'arretramento della lingua è stato tuttavia
l'industrializzazione sviluppatasi a partire dal tardo XVIII secolo. La
carestia che si era diffusa nelle campagne fu catastrofica. Chi infatti voleva
ottenere qualcosa o in alcuni casi anche sopravvivere doveva emigrare nelle
città e imparare l'inglese. L'irlandese divenne, almeno nell'immaginario
collettivo, la lingua dei poveri, dei contadini, dei pescatori, dei vagabondi.
Questa evoluzione prese piede un po' alla volta anche nei territori al di
fuori delle città. A questo punto l'inglese cominciò sempre più a soppiantare
l'irlandese.

Tentativi di far rivivere l'irlandese, attuati a partire dalla fine del XIX
secolo e ancora più intensamente dopo l'indipendenza dell'Irlanda nel 1922,
come pure il miglioramento dello status sociale dell'irlandese non sono
riusciti ad arrestare questa tendenza, men che meno ad invertirla. Si deve
comunque constatare che, se il numero di parlanti madrelingua è crollato
vertiginosamente, il numero di irlandesi che conoscono l'irlandese a livello
attivo e passivo come seconda lingua è notevolmente aumentato. Soprattutto nei
grandi centri si trovano sempre più anglofoni che conoscono abbastanza bene, e
in parte utilizzano, l'irlandese. Tra i fattori negativi della situazione
linguistica del XX e del XXI secolo sono da annoverare la crescente mobilità
delle persone, il ruolo dei massmedia e in parte la stretta rete sociale
(quasi tutti i parlanti dell'irlandese si trovano in stretto contatto con
anglofoni). Si parla irlandese quotidianamente solo in piccole parti
dell'Irlanda. Queste borgate, sparse a macchia di leopardo per lo più sulla
costa a nord, ovest e a sud dell'isola, vengono denominate generalmente come
_Gaeltacht_ (pl. _Gaeltachtaí_ ).

Nel 1835 si calcolava che circa 4 milioni di persone parlassero irlandese. Il
primo censimento esteso a tutto il paese venne comunque effettuato solo nel
1841, e non prevedeva domande circa la conoscenza dell'irlandese (si cominciò
solo nel 1851). Nel 1891 la cifra di parlanti irlandesi si era ridotta a circa
680.000, ma solo il 3% dei bambini tra i tre e i quattro anni parlavano
irlandese. Il censimento irlandese del 2002 ha dato 1,54 milioni di persone
(43% della popolazione) che affermano di conoscere l'irlandese. Di essi, non
più di 70.000 sono di madrelingua e di essi non tutti parlano irlandese sempre
e in ogni situazione. Capita spesso che con gli stranieri o anche parlando coi
bambini si passi a parlare in inglese. Perfino nelle Gaeltachtaí i bambini
devono spesso imparare prima l'inglese, per volere dei genitori: "l'irlandese
possono sempre impararlo dopo" è una frase che si sente ripetere di frequente.
Di solito tutti i parlanti crescono bilingui irlandese-inglese, com'è tipico
per molte lingue minoritarie.

Al di fuori delle Gaeltachtai, c'è stato tuttavia negli ultimi anni un aumento
del numero di parlanti grazie all'apertura delle Gaelscoileanna, istituzioni
scolastiche di primo e di secondo livello dove le lezioni vengono impartite
esclusivamente in irlandese, favorendo così l'apprendimento della lingua
grazie al metodo dell'immersione linguistica. Inoltre, proprio per
incrementare il numero di locutori gaelici, il governo irlandese ha varato nel
2010 la cosiddetta Strategia ventennale per la lingua irlandese 2010-2030, che
punta raggiungere i 250.000 parlanti entro il 2030.

L'irlandese si può trovare un po' dovunque in Irlanda. Per esempio, su tutta
l'isola le indicazioni stradali e i nomi delle vie sono bilingui in inglese e
in irlandese. In tutte le zone di Gaeltacht \- le zone riconosciute da legge
come aventi una maggioranza gaelofona - le indicazioni di questo tipo sono
scritte solo in irlandese. Lo stesso vale per documenti pubblici e targhe
commemorative. Altre insegne, come per esempio quelle dei ristoranti, sono al
contrario quasi solo in inglese.

"Per strada" capita però raramente di udir parlare irlandese al di fuori della
Gaeltacht. Di tanto in tanto si sente parlare irlandese soprattutto da parte
di persone di una certa età in centri come Galway o più raramente Dublino.
Nelle università è facile trovare alcune facoltà in cui l'insegnamento è
irlandese, soprattutto nelle materie umanistiche e di lingua e cultura
celtica. Alla NUIG, Università Nazionale d'Irlanda (Galway), l'inglese viene
parlato relativamente poco anche nelle facoltà corrispondenti, come anche
nelle scuole _lán-ghaeilge_ private, nelle quali i giovani cresciuti nei
territori di lingua non irlandese possono migliorare le loro conoscenze
linguistiche di irlandese.

In tutte le scuole pubbliche del paese l'irlandese è materia obbligatoria,
mentre il resto delle lezioni avvengono perlopiù in inglese. Ci sono tuttavia
non poche scuole in cui altre materie a scelta possono essere studiate in
irlandese. Soprattutto per la pressione dei genitori negli anni 70 l'irlandese
è stato abolito dagli esami finali obbligatori. Da decenni, quindi, gli alunni
sono obbligati a studiare irlandese, ma devono raramente dare una seria
dimostrazione delle loro conoscenze linguistiche. Molti giovani studenti
ritengono che l'insegnamento dell'irlandese nella scuola, portato avanti
principalmente per tradizione e per mantenimento dell'identità culturale, sia
"seccante" e antiquato[1], visto che l'irlandese al contrario dell'inglese,
del tedesco, del francese o dello spagnolo, non viene quasi per nulla usato
nel commercio internazionale.

Difficile da calcolare è l'uso effettivo dell'irlandese nel ceto medio urbano
colto. È vero che in questo gruppo sociale è relativamente molto diffuso un
livello di conoscenza dell'irlandese da buono a molto buono, ma questo sembra
restringersi sempre più ad un uso passivo e/o familiare. Ad ogni modo, in
azienda e negli uffici pubblici come pure nelle conversazioni informali "per
la strada" questa lingua non viene quasi mai usata. Ben diverso è il caso
delle conversazioni tra universitari, persone attive nel campo dell'istruzione
o della ricerca, come pure tra gli artisti e gli scrittori. Questi
approfittano talvolta dell'occasione (relativamente rara), di scambiare
qualche parola in irlandese con amici o colleghi che conoscano la lingua. In
pubblico questo tipo di conversazione tuttavia ha un ruolo secondario per
ragioni evidenti, dato che la vita pubblica (televisione, quotidiani) è
dominata dall'inglese.

Vi sono però diversi club e a Dublino anche un caffè, dove si parla solo
irlandese. Inoltre ci sono diverse emittenti radio in lingua irlandese:
_Raidió na Gaeltachta_ (statale), _Raidió na Life_ (privata, di Dublino),
un'emittente televisiva ( _Teilifís na Gaeilge_ ) come anche alcuni quotidiani
in lingua irlandese. Anche nella radio, televisione e stampa in lingua inglese
compaiono qua e là espressioni irlandesi. Alcune istituzioni statali e
pubbliche hanno denominazioni esclusivamente in irlandese o che vengono spesso
utilizzate accanto alla forma inglese:

Inoltre i testi di tutte le leggi vanno emanati in una redazione in lingua
irlandese, che fa testo in caso di ambiguità. Nella prassi, ciò non viene però
applicato. Per lo più per le sentenze viene consultato solo il testo inglese,
e talvolta la redazione in irlandese viene pubblicata solo in un secondo
momento.

In rapporto al numero dei parlanti la letteratura irlandese è estremamente
vivace. Vi sono diversi festival e premi letterari. Nella maggior parte delle
edicole e librerie si possono trovare libri in irlandese, anche se spesso
relegati in un angolo appartato.

Per finire, in tutti i negozi destinati ai turisti si trova esposta una gran
quantità di autoadesivi, applicazioni da cucire sui vestiti, tazze e simili
souvenir, in cui spesso è dato di leggere qualche parola in irlandese. Questo
modo superficiale di segnalare la propria identità, insieme alle denominazioni
e alle scritte estemporanee in irlandese su negozi, articoli di consumo ecc.,
viene denominata _Token Irish_.

L'irlandese, per chi lo parla come madrelingua ossia come prima lingua, esiste
solo sotto forma di dialetto, non come lingua standard. Si distinguono i
dialetti del Munster, del Connacht e dell'Ulster. Questi a loro volta si
possono suddividere in numerosi sottodialetti, perlopiù su base geografica.

Una tale suddivisione potrebbe essere:

**Munster** :

**Connacht** :

**Ulster** :

Questi sottodialetti, poi, sono ulteriormente divisi in unità ancora più
piccole, soprattutto nel Donegal, dove le denominazioni in irlandese qui
riportate non sono di uso corrente: di solito si usa direttamente il nome
della località (p. es. _Téilinn_ ) o della penisola o isola (p. es. _Toraigh_
) corrispondente al dialetto. La maggior parte di queste Gaeltachtaí
comprendono, in cifre assolute, solo poche centinaia di parlanti irlandese, e
anche in termini relativi spesso la percentuale di questi ultimi è inferiore
al 50% della popolazione.

A parte i territori sopra ricordati, a partire dagli anni cinquanta vi sono
anche due piccolissime _Pockets_ nella contea di Meath a nordovest di Dublino
(Ráth Chairn e Baile Ghib), che sono servite soprattutto a scopo di
esperimento: era possibile mantenere delle Gaeltachtaí in prossimità di una
città come Dublino? A questo scopo si promosse, con aiuti finanziari, il
trasferimento di irlandofoni provenienti dal Connemara, ma il risultato è che
non solo non si è verificata la nascita di un proprio dialetto, ma addirittura
entrambe queste minuscole "pockets" sembrano avere poche possibilità di
sopravvivere. Fin verso la metà del XX secolo vi erano anche altre località
con un buon numero di parlanti irlandese, come per esempio nei _Gleannta na
hAontroma_ /i Glen di Antrim (contea di Antrim), _Béal Feirste Thiar_ /West
Belfast, _Ard Mhacha Dheas_ /South Armagh, e _Doire_ /Derry (nell'Irlanda del
Nord), oltre che nella contea di Clare.

Oltre ai parlanti delle Gaeltacht, comunque, quasi tutti gli irlandesi
padroneggiano almeno un po' l'irlandese, dal momento che il suo studio è
obbligatorio nelle scuole. Soprattutto nelle città di Dublino, Cork e Galway
vi è un gran numero di parlanti, perlopiù gente di estrazione colta. Essi però
parlano di solito l'irlandese standard ( _An Caighdeán Oifigiúil_ ,
ufficialmente in vigore dal 1948) elaborato ed insegnato per iniziativa dello
Stato, oppure un dialetto appreso in questa o quella Gaeltacht. Solo
l'irlandese di Belfast è riuscito a dar vita ad un proprio dialetto, che col
tempo ha a sua volta influenzato l'irlandese del Donegal.

I singoli dialetti presentano molteplici differenze dal punto di vista
linguistico (peraltro spesso ammesse nella lingua standard, come in italiano
"noi andiamo" e "noi si va"):

L'irlandese viene scritto con l'alfabeto latino ( _Cló Rómhánach_ ). In
precedenza si usava invece un particolare tipo di scrittura, derivato dalla
maiuscola latina ( _Cló Gaelach_ ). Fino alla prima metà del XX secolo i libri
e altri scritti in irlandese venivano spesso stampati con questi antichi
caratteri; oggi essi vengono usati solo a scopi decorativi.

Decisamente più antica è la cosiddetta scrittura ogamica o _Ogham_. Essa entrò
nell'uso grosso modo tra il III e il VI secolo d. C., anche se non è possibile
stabilire con certezza una datazione precisa. L'alfabeto ogamico è una sorta
di "codice" per trascrivere l'alfabeto latino, molto adatto agli strumenti che
si usavano per scrivere. Le 20 lettere che lo componevano erano formate da
gruppi di segni (da 1 a 5, in varie posizioni): tacche per le consonanti o
punti per le vocali. Le iscrizioni ogamiche si sono conservate solo su blocchi
di pietra, ma probabilmente venivano scritte anche su legno.

Nell'ortografia irlandese vi sono cinque vocali brevi ( _a, e, i, o, u_ ), e
cinque vocali lunghe ( _á, é, í, ó, ú_ ):

Vengono inoltre impiegate 13 consonanti ( _b, c, d, f, g, h, l, m, n, p, r, s,
t_ ); le rimanenti consonanti dell'alfabeto latino ( _j, k, q, v, w, x, y, z_
) si ritrovano solo nella trascrizione di parole straniere e prestiti (p. es.
_jíp_ "jeep"; _jab_ "job"; _x-ghath_ "radiografia", dall'ingl. _x-ray_ ).

Un ruolo particolare spetta alla lettera _h_ , che come lettera isolata si
presenta solo nella trascrizione di parole straniere e prestiti (p. es. _hata_
"cappello" (dall'inglese "hat"). Si può anche trovare preposta a una vocale in
determinati contesti sintattici di _liaison_ , ad esempio l'aggettivo _álainn_
("bello") che diviene avverbio _go **h** álainn_ ("esteticamente"). Inoltre,
un' _h_ posta dopo una consonante caratterizza la cosiddetta "lenizione" (dal
lat. _lenire_ = "ammorbidire"; una sorta quindi di "ammorbidimento"). La
lenizione costituisce un mutamento fonetico caratteristico delle lingue
celtiche insulari. In _Cló Gaelach_ queste consonanti con lenizione si
trascrivevano con un punto posto sopra la lettera:

L'eclissi costituisce un altro mutamento fonetico caratteristico delle lingue
celtiche insulari. Sia nel _Cló Gaelach_ che nella nuova ortografia, queste
consonanti con eclissi si trascrivono con la lettera pronunciata all'inizio
della parola, e la lettera radicale subito dopo:

p [p] > bp [b], f [f] > bhf [v], t [t] > dt [d], c [k] > gc [g]

b [b] > mb [m], d [d] > nd [n], j [dʒ] (in parole dall'inglese) > nj [n], g
[g] > ng [ŋ]

L'alfabeto irlandese è così composto: a, b, c, d, e, f, g, h, i, l, m, n, o,
p, r, s, t, u.

La pronuncia dell'irlandese, come pure quella del gaelico di Scozia,
costituisce una scienza a parte. Il primo problema consiste nel fatto che la
lingua standard a volte differisce considerevolmente dai dialetti, ma è
estremamente raro che i parlanti di madrelingua usino la lingua standard.
Anche i presentatori della radio, della televisione ecc., utilizzano perlopiù
una lingua standard con marcati tratti dialettali o dei dialetti
standardizzati. Il secondo problema sta nel fatto che gli stessi dialetti
possono essere diversi tra loro e per di più presentano molte irregolarità.
Comunque sia, la lingua standard, con l'aiuto di numerose regole, può essere
appresa bene perché a confronto, per esempio, dell'inglese, vi sono
relativamente poche eccezioni. Descrivere qui nel dettaglio tutte queste
regole richiederebbe una voce solo sull'argomento.

La regola principale è che la pronuncia di una lettera o di un gruppo di
lettere dipende sempre dalle lettere vicine. Solamente le vocali lunghe
contrassegnate da un segno di lunga ( _síneadh fada_ o semplicemente _fada_ ,
graficamente identico all'accento acuto) vengono sempre pronunciate come si
scrivono.

Sostanzialmente, tutte le consonanti (con la parziale eccezione di _h_ nella
maggior parte dei dialetti) possono rappresentare una coppia di fonemi, uno
palatale e uno non palatale. Nell'ortografia queste due varianti, che vanno
assolutamente tenute distinte, sono facili da riconoscere: sia prima che dopo
le consonanti (o i gruppi consonantici) palatali si trovano esclusivamente 〈e〉
o 〈i〉, mentre con le consonanti (o gruppi consonantici) non palatali vi sono
〈a〉, 〈o〉 o 〈u〉. Sono poche le eccezioni, di cui si debba studiare a parte la
pronuncia. Quanto alla palatalizzazione in sé, si attua sollevando leggermente
la lingua e ponendo la sua parte anteriore contro il palato. Inoltre, spesso
vengono aperte le labbra.

Nell'ortografia dell'irlandese si osserva la frequente presenza della lettera
_h_. L' _h_ posta dopo una consonante sta ad indicare la presenza della
_lenizione_. Si tratta di un mutamento del suono iniziale tipico delle lingue
celtiche insulari. Si tratta di fenomeni fonologici determinati dalla storia
della lingua, che però con la caduta dei suoni finali in antico irlandese
(prima della metà del VII secolo) hanno assunto via via sempre più un
carattere grammaticalizzato. Ogni consonante con _lenizione_ viene pronunciata
diversamente dal suono corrispondente privo di lenizione. Nel loro complesso,
i mutamenti avvenuti in tutte le lingue celtiche insulari costituiscono dei
sistemi che hanno una loro logica e sono in sé chiusi.

All'interno di parola i suoni con lenizione tendono invece a fondersi con le
vocali vicine dando così luogo a vocali lunghe o a dittonghi. Questo vale
soprattutto per le varietà del Munster.

Gruppi consonantici come 〈mb〉, 〈gc〉, 〈nd〉, 〈bhf〉, 〈ng〉, 〈bp〉 e 〈dt〉 rimandano
quasi sempre a fenomeni di _nasalizzazione_ (la cosiddetta "eclissi").
Anch'essi fanno parte di mutamenti fonetici all'inizio di parola. In questi
gruppi di solito si pronuncia solo la prima consonante, che "eclissa" la
successiva.

La pronuncia delle vocali brevi si può determinare solo dal contesto fonetico
ed avrebbe poco senso cercare qui di farne un sunto.

L'irlandese è una lingua marcatamente flessiva, ma nel corso della sua
evoluzione molte forme sintetiche sono state sostituite da costrutti
analitici.

Il condizionale, pur presentando un aspetto fortemente modale, viene formato
all'interno dei paradigmi dei tempi e viene quindi considerato esso stesso un
tempo - il 'futuro del passato'. Inoltre vi sono il congiuntivo presente, il
congiuntivo passato, l'imperativo, dei participi nonché nomi verbali che fanno
il ruolo anche di infinito (un po' come i _verbi sostantivati_ in italiano,
anche se con un ruolo più importante nella grammatica e con maggiori caratteri
di sostantivo). C'è anche il 'participio passato', che forme anche il genitivo
del name verbale.

Verbo della **Classe 1** (tema monosillabico) con suono finale palatale:
_bris_ , "rompere"

Verbo della **Classe 2** (tema polisillabico) con suono finale non palatale:
_ceannaigh_ , "comprare"

La flessione nominale è da tempo in arretramento. Se il genitivo e il vocativo
sono ancora piuttosto vitali, il dativo è quasi completamente scomparso, e
l'accusativo si distingue dal nominativo in pochi casi, e soltanto in frasi
locativi.

Però, la frase nominativa incl. l'articolo, nome e aggettivo mostra tutte le
possibilità:

Entrambi gli estratti si basano su trascrizioni degli anni trenta e quaranta
provenienti dalla contea di Cork. Furono intraprese da Brian Ó Cuív e
pubblicate nel 1947 in _The Irish of West Muskerry. A Phonetic Study_ ,
Dublino.

**Trascrizione in irlandese**

(Pronuncia del paese di Cúil Aodha; traduzione italiana interlineare)

Nostro Padre, che-è in cielo

che sia-santificato tuo nome

che venga tuo regno

che sia-fatta tua volontà sulla terra

come che è-fatta in cielo,

Dà a-noi oggi nostro pane quotidiano,

e perdona-ci nostri debiti

Alt.

e perdona-ci nostri peccati

come che perdoniamo nostri debitori propri.

Alt.

come che perdoniamo a tutti che fanno-peccati contro di noi

e non lascia ci in peccato

Alt.

E non lascia ci in peccati

ma libera ci del male

Perché e con-te il regno, il potere e la gloria,

Amen.

(Dialetto di Coolea e standard moderno)

1\. _Is maith í comhairle an droch-chomhairligh._

**Pronuncia**

**Traduzione italiana**

2\. _Féach san abhainn sara dtéir 'na cuilithe._

**Pronuncia**

**Traduzione italiana**

Altri progetti

