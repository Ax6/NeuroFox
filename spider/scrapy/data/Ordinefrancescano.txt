Con il nome **Ordine francescano** ( _Ordo Franciscanus_ ) viene indicato, per
antonomasia, quello dei **Frati Minori** nel suo complesso, il cosiddetto
"Primo ordine", fondato da San Francesco d'Assisi nel 1209 e i cui membri -
dal suo stesso nome chiamati "francescani" - «sono oggi raggruppati nelle tre
famiglie, pari indipendenti, dei Frati Minori (O.F.M., già detti Osservanti,
Riformati, etc.), dei Frati Minori Conventuali (O.F.M.Conv.) e dei Frati
Minori Cappuccini (O.F.M.Cap.), professanti tutti l'identica Regola del
fondatore (1224), ma con costituzioni, tradizioni e caratteristiche
proprie»[1].

Questi tre ordini maschili, a cui appartiene a pieno titolo l'originaria
denominazione di "Ordine dei Frati Minori" formano l'Ordine francescano.

"Ordine dei Frati Minori" è il nome dato dal fondatore stesso - almeno stando
al primo biografo - alla sua comunità: «Mentre si scrivevano nella Regola
queste parole "Siano minori", appena l'ebbe udite esclamò: "voglio che questa
fraternità sia chiamata Ordine dei frati minori"»[2], nome che poi venne
istituzionalizzato nella Regola definitiva approvata da papa Onorio III con la
bolla _Solet annuere_ del 29 novembre 1223[3] dove la denominazione compare
sia nell'indirizzo di saluto introduttivo[4] che nel titolo e nello stesso
_incipit_ del primo capitolo[5].

Si tratta dunque di un «nome esclusivamente proprio, caratteristico e
ufficiale della Chiesa, come nella storia, che da oltre sette secoli e ancor
oggi designa genericamente tutti i Francescani, compresi i Frati Minori
Conventuali e i Frati Minori Cappuccini, ma che dal 1897 è divenuto anche nome
specifico della famiglia O.F.M. o dei Frati Minori, già designati in passato
(dal 1415) con la propria denominazione di "Frati Minori Osservanti", alla
quale famiglia furono giuridicamente unite sotto un unico ministro generale
fin dalla loro fondazione, nell'arco del '500, quelle dei Frati Minori
"Riformati" (della Stretta osservanza), Scalzi o "Alcantarini", e
"Ricolletti"»[6].

La denominazione _Ordo minorum_ (O.Min.) - da cui "Ordine dei Minori" e anche
"Ordine minoritico" - costituisce, specie negli antichi documenti anche
papali, la forma abbreviata della dicitura ufficiale di "Ordine dei Frati
Minori"[7].

Già alla morte di Francesco d'Assisi, anzi in alcuni casi durante la vita
stessa di Francesco, all'interno dell'ordine emersero due tendenze ben
distinte. Da una parte alcuni frati aspiravano alla vita ascetica e mendicante
che aveva contraddistinto la primitiva comunità francescana (ancor prima che
diventasse un "ordine" religioso); dall'altra parte, la grande maggioranza dei
frati voleva un ordine dedito soprattutto alla cura d'anime, inserito nei
contesti cittadini e stabilito in conventi di proprietà dell'ordine stesso[8].

Nella seconda metà del XIII secolo i frati più rigoristi si riconobbero
soprattutto nel movimento degli Spirituali, in cui l'aspirazione alla povertà
totale e all'"uso povero" ( _usus pauper_ ) dei beni anche non posseduti si
fondeva con attese apocalittiche e con una contestazione più o meno aperta
delle autorità della Chiesa (soprattutto papa Bonifacio VIII). Gli Spirituali
vennero condannati come eretici da papa Giovanni XXII e subirono una durissima
persecuzione, anche se alcuni gruppi sopravvissero in Italia centrale o
meridionale, dove venivano comunemente chiamati "fraticelli".

Tra i vari francescani, si ricordino alcuni importanti pensatori che operarono
nell'ambito della scolastica bassomedievale (ossia nell'approfondimento della
filosofia cristiana attraverso il _modus operandi_ tipicamente universitario
delle _disputationes_ ) quali lo scozzese Duns Scoto.

Dopo la metà del XIV secolo si delineò un'ampia corrente che tornava a
sostenere la necessità di un ritorno agli ideali originari di povertà
radicale: quella degli Osservanti, che senza dubbio avevano un atteggiamento
molto meno critico nei confronti della gerarchia ecclesiastica rispetto agli
Spirituali, ma che pure si trovavano spesso in conflitto con gli altri membri
dell'ordine francescano, i "Conventuali". Agli Osservanti venne riconosciuta
una parziale autonomia nel 1415 e nell'ambito dell'Osservanza sorse una
moltitudine di gruppi riformati (Amadeiti, Capriolanti, Clareni, Colettani,
Guadalupensi, Villacreziani, etc.): nel 1517 tutti questi gruppi, che in vari
modi si rifacevano all'Osservanza, vennero uniti nell'Ordine dei Frati Minori,
distinto da quello dei Conventuali e con un proprio ministro generale.

Nella diatriba sorta si trovarono coinvolti anche i laici aderenti al Terzo
Ordine; infatti questi uomini riuniti in fraternità, pur non aderendo alla
vita religiosa vera e propria con i tre voti di povertà, castità ed
obbedienza, e non essendo nemmeno chierici con facoltà di celebrare la messa e
confessare, con il loro modo di vivere povero, penitenziale e in soccorso dei
deboli e dei malati in ospedali e ospizi per pellegrini calcarono l'ideale
francescano al punto che videro l'autorità papale dar loro una
regolamentazione con la Bolla _Supra montem_ del 18 agosto 1289, emanata a
Rieti da papa Niccolò IV e diretta ai "penitenti lombardi" francescani.

Col passare dei secoli, l'ordine, o meglio gli ordini francescani sono stati
oggetto di continui tentativi di riforma. La più ampia è stata quella avviata
dai "cappuccini", frati che hanno cercato di coniugare vita contemplativa e
povertà austera. Questi frati, caratteristici per le lunghe barbe, hanno preso
il nome dal proprio cappuccio, più lungo di quello degli altri rami
francescani.

L'Ordine francescano - l'insieme dunque delle tre famiglie religiose maschili
che hanno in comune l'appellativo Frati Minori - fa parte, e in qualche caso
ne costituisce il fondamento, di quella variegata realtà che ha preso il nome
di "famiglia francescana" in cui confluiscono le diverse forme di vita
evangelica in diverso modo ispirate a Francesco d'Assisi: le Clarisse, nelle
loro diverse espressioni, e il Terz'Ordine, sia Regolare (T.O.R.) che Secolare
(O.F.S.), ma anche tutte quelle realtà, canonicamente costituite, che comunque
si rifanno e intendono perseguire l'ideale francescano, tra le quali, ad
esempio, l'ordine dei Frati Minori Rinnovati (F.M.R.), costituiti con l'ideale
di una povertà più radicale rispetto a quella vissuta dagli altri Ordini
francescani.

Per quanto riguarda gli ordini più diffusi, alla fine del 2011 la Compagnia di
Gesù rimaneva l'istituto religioso con il più alto numero di membri (17.676),
seguita dalla Società salesiana di San Giovanni Bosco (15.573), dall'Ordine
dei frati minori (14.123) e dall'Ordine dei frati minori cappuccini
(10.786).[9] Se tuttavia si prende in considerazione il "Primo Ordine"
francescano nel complesso, questo arriva al primo posto col più alto numero di
membri (28.719) e se si considerano tutti i frati e le monache francescane
(Primo, Secondo, Terz'Ordine Regolare e Nuove Comunità nel mondo) si arriva
addirittura alla cifra di 46.258.

Altri progetti

