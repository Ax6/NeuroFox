**Kingston** è la capitale, principale città e porto marittimo della Giamaica,
ai piedi delle Blue Mountains, sulla costa sudorientale dell'isola. Al
censimento del 2004 contava 660.000 abitanti, cresciuti a 937.700 secondo le
stime del 2011. Nella città, come nel resto del Paese, la lingua più parlata è
l'inglese.

La capitale è divisa in varie aree, numerate una ad una. Un esempio può essere
Kingston 12, nominata in alcune canzoni reggae. Kingston ha un clima
tropicale. L'oceano contribuisce a rendere l'aria più mite e permette di
suddividere principalmente due periodi meteorologici: la stagione calda va da
maggio a novembre e quella più fresca da dicembre ad aprile. Durante il
periodo secco dell'anno, non vi sono molte precipitazioni anche se talvolta
non mancano temporali estivi. Kingston è strettamente connessa al clima delle
vicine "Blue Mountains". In questo secolo, le temperature più calde sopportate
si attestano intorno ai 38.8 °C (102 °F) e quelle più basse intorno ai 13.4 °C
(56 °F). Tra il 1895 e il 1990, le precipitazioni cadute hanno fatto
registrare una media di 813 mm, con una piovosità massima nel mese di ottobre
(177 mm) e la minima a marzo (18 mm).[1] Nebbia, grandine, temporali
equatoriali e tornado sono estremamente rari.[2]

Kingston è stata fondata nel 1692 dai superstiti al terremoto che, in
quell'anno, distrusse Port Royal. Prima del terremoto, l'area di Kingston era
dedicata soprattutto all'agricoltura. Dopo il terremoto, infatti, i profughi
si insediarono vicino al mare (dove, a causa delle zanzare, morirono circa
2000 persone). La città riprese a crescere in seguito all'ennesima distruzione
di Port Royal, nel 1703.

Nel 1716 Kingston era diventata la città più grande e popolosa della Giamaica.

La prima scuola gratuita fu costruita nel 1729, e nello stesso anno si costruì
il primo teatro su Harbour Street, poi spostato nel 1774 a North Parade.
Entrambi sono ancora attivi.

Nel 1780 la popolazione toccò gli 11.000 abitanti.

Gravemente danneggiata dal terremoto del 1907, Kingston divenne la capitale
della Giamaica indipendente nel 1962.

Kingston detiene il triste primato di città con più omicidi pro-capite (stesso
andamento della Giamaica, che ha tra i più alti tassi di criminalità).

La maggior parte della popolazione è di origine africana, ma non mancano altri
gruppi etnici come europei e asiatici.

Da segnalare l' _Istituto universitario d'arte, scienza e tecnologia_ risale
al 1958, mentre l' _Università delle Indie Occidentali_ , nel sobborgo di
Mona, è del 1948.

La città è servita dall'Aeroporto Internazionale Norman Manley.

Popolare meta turistica, Kingston è il maggiore centro commerciale,
industriale e culturale del paese. Il grande porto caraibico, protetto a sud
da lunghe distese di sabbia dette _Palisadoes_ , ospita imbarcazioni da
diporto e cargo che trasportano zucchero, caffè, rum e banane.

Le industrie cittadine forniscono prodotti tessili e petroliferi. Attivi anche
il settore del legno e del tabacco.

Kingston è gemellata con:

Altri progetti

