**John Daniel Singleton** (Los Angeles, 6 gennaio 1968 – Los Angeles, 28
aprile 2019) è stato un regista, sceneggiatore e produttore cinematografico
statunitense.

È a tutt'oggi il regista più giovane nominato all'Oscar. Nel 1991, infatti,
all'età di 23 anni, fu nominato per la migliore regia e la miglior
sceneggiatura, per il suo film d'esordio _Boyz n the Hood - Strade violente_ ,
duro ritratto della sua Los Angeles. Singleton girò in seguito il videoclip di
_Remember the Time_ per Michael Jackson, mentre nel 1993 diresse Janet Jackson
e Tupac Shakur in _Poetic Justice_ , delicato dramma al femminile.

Nel 1995 realizzò il duro _L'università dell'odio_ , interpretato tra gli
altri dalla supermodella Tyra Banks. Nel 1997 diresse _Rosewood_ , dramma sul
razzismo, inedito in Italia.

Nel 2000 Singleton cambiò strada e s'inserì nel circuito commerciale,
dirigendo _Shaft_ , remake di uno dei più noti film blaxploitation, ossia
_Shaft il detective_ (1971). L'anno successivo diresse _Baby Boy - Una vita
violenta_ , duro atto d'accusa contro il "machismo" degli uomini
afroamericani. Nel 2003 fu chiamato a dirigere il blockbuster _2 Fast 2
Furious_ , sequel di _Fast and Furious_. Nel 2005 fu la volta di _Four
Brothers - Quattro fratelli_. Nel 2008 fu scelto per la regia del film _A-
Team_ , tratto dall'omonima serie televisiva degli anni ottanta: in ottobre
però Singleton abbandonò il progetto, realizzato infine da Joe Carnahan. Tornò
alla regia nel 2011 con il thriller _Abduction - Riprenditi la tua vita_ ,
dopo tre anni di inattività.

Il 17 aprile 2019, Singleton ha avuto un ictus ed è stato ricoverato in
terapia intensiva.[1] Dopo essere caduto in coma il 25 aprile[2], il 28 aprile
i familiari di Singleton hanno deciso di interrompere il suo supporto vitale e
Singleton è deceduto all'età di 51 anni.[3]

Altri progetti

