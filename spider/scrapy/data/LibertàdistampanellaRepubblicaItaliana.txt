La **libertà di stampa nella Repubblica Italiana** al momento della sua
formalizzazione, il 18 giugno 1946, era stata progressivamente ripristinata in
seguito alla caduta del regime fascista, il 25 luglio 1943. Durante tutta la
durata della seconda guerra mondiale tuttavia, e nell'immediato dopoguerra
venne sottoposta a vari limiti e condizioni, in parte derivate dalla
legislazione che regolava la libertà di stampa nel Regno d'Italia. Nelle zone
sottoposte al governo della Repubblica sociale italiana la libertà di stampa
non esisteva, se non nei limiti di un ridotto frondismo fascista.

Molte delle leggi che regolano la libertà di stampa nella Repubblica Italiana
provengono dalla riforma in senso liberale promulgata da Giovanni Giolitti nel
1912, che istituì anche il suffragio universale per tutti i cittadini di sesso
maschile. Molte di queste leggi liberali vennero abrogate dal Governo
Mussolini già durante i primi anni di governo (si pensi alle leggi
"fascistissime" del 1926). Di particolare importanza poi l'approvazione del
nuovo Codice penale del 1930, conosciuto anche come «Codice Rocco», dal nome
del Ministro della giustizia del Governo Mussolini, che imbrigliava e puniva
la stampa dell'epoca (si pensi agli artt. 57 c.p.,303 c.p., 662 c.p., alcune
delle quali abrogate solo di recente).

Il principale contenitore dei principi giuridici fondamentali e delle leggi
ordinarie del Regno d'Italia era lo Statuto Albertino (1848), legge fondante
dell'Italia unitaria, che risente - secondo giuristi e storici - l'influenza
del dispotismo illuminato di derivazione francese:

«Art. 28. - La Stampa sarà libera, ma una legge ne reprime gli abusi. Tuttavia
le bibbie, i catechismi, i libri liturgici e di preghiere non potranno essere
stampati senza il preventivo permesso del Vescovo.»

Nel 1876 a Milano, Eugenio Torelli Viollier, fonda il Corriere della Sera,
giornale di centro "moderato" che nel 1906 diventa il primo giornale italiano
per diffusione, con 150.000 copie. Dal 1866 veniva stampato il quotidiano _Il
Secolo_ (radicale), che storicamente si ritiene il primo vero giornale
d'Italia, con schiere di cronisti per tutta l'Italia, distribuzione nazionale
e buona qualità delle foto e impaginazioni, grazie alle risorse dell'editore
Sonzogno.

Nel 1930 il Governo Mussolini promulga il codice penale elaborato dal ministro
Alfredo Rocco, conosciuto come «Codice Rocco». In realtà per «Codice Rocco» si
intendono due codici: il codice penale e il codice di procedura penale.
Quest'ultimo è stato definitivamente sostituito nel 1988 con il passaggio da
un sistema inquisitorio a un sistema tendenzialmente accusatorio e con
l'introduzione del cosiddetto _giusto processo_ (nuovo art. 111 della
Costituzione). Le riforme hanno cancellato la filosofia persecutoria di base
nonché molti articoli (ma non tutti: si pensi alla censura in materia
cinematografica).  
Al contrario, il codice penale Rocco è tuttora in vigore, pur essendo stato
ampiamente modificato e novellato dal legislatore o dalla Corte
Costituzionale. Il legislatore l'ha modificato parzialmente in più occasioni,
come nel 1945 e nel 1951[1], nel 1982 e nel 1999.

In sostanza, molte norme di epoca fascista, che regolano questioni "minori"
come la necessità di autorizzazione per la stampa, sono ancora in vigore, e
vengono ignorate o interpretate in modo "addolcito" dalla maggior parte dei
pubblici funzionari italiani. Per altro, la mancanza di un ammodernamento
della normativa penale ed amministrativa italiana alle nuove tecnologie,
costringe ad interpretazioni talvolta ampie, talvolta restrittive da parte
della magistratura, con effetti deleteri: una delle conseguenze paradossali è
che difficilmente sarebbero sanzionabili provider di siti web pornografici o
addirittura pedo-pornografici che abbiano la loro sede al di fuori del
territorio della Repubblica (cfr. art. 5 c.p.).

Le stesse norme portano ad una condanna o ad una assoluzione a seconda
dell'orientamento del giudice che le interpreta. Si pensi che nel 2008, in
base ad una interpretazione "restrittiva" di articoli del codice penale,
riguardanti l'obbligo di registrazione presso il tribunale di ogni tipo di
pubblicazione, che si è esteso anche a qualsiasi sito internet (quantunque non
concepito per tale utilizzo) lo storico Carlo Ruta venne condannato in quanto
gestore di sito web per "stampa clandestina" in primo e secondo grado, fino a
quando la Corte di cassazione ha pronunciato l'assoluzione.

Con la Liberazione di Roma nel 1944 da parte delle truppe angloamericane,
esplodono una serie di fermenti politici che covavano sotto la cenere imposta
dalla censura fascista, e ogni idea politica presente tra i patrioti della
Resistenza si esprime sotto forma di giornali stampati in fogli ciclostilati
che vengono distribuiti o passati di mano in mano per le città e le campagne.
La Costituzione italiana nasce nel 1947, ed è il frutto di un'aperta
dialettica tra gli schieramenti di destra e di sinistra.

L'Articolo 21 della Costituzione italiana si trova nella Parte I che regola i
_Diritti e Doveri dei Cittadini_ , al Titolo I sotto la voce "Rapporti
Civili".

«Tutti hanno diritto di manifestare liberamente il proprio pensiero con la
parola, lo scritto e ogni altro mezzo di diffusione.

La stampa non può essere soggetta ad autorizzazioni o censure.  
Si può procedere a sequestro soltanto per atto motivato dell'autorità
giudiziaria nel caso di delitti, per i quali la legge sulla stampa
espressamente lo autorizzi, o nel caso di violazione delle norme che la legge
stessa prescriva per l'indicazione dei responsabili.

In tali casi, quando vi sia assoluta urgenza e non sia possibile il tempestivo
intervento dell'autorità giudiziaria, il sequestro della stampa periodica può
essere eseguito da ufficiali di polizia giudiziaria, che devono
immediatamente, e non mai oltre ventiquattro ore, fare denunzia all'autorità
giudiziaria. Se questa non lo convalida nelle ventiquattro ore successive, il
sequestro s'intende revocato e privo di ogni effetto.

La legge può stabilire, con norme di carattere generale, che siano resi noti i
mezzi di finanziamento della stampa periodica.

Sono vietate le pubblicazioni a stampa, gli spettacoli e tutte le altre
manifestazioni contrarie al buon costume. La legge stabilisce provvedimenti
adeguati a prevenire e a reprimere le violazioni.»

Si ravvisano nel dettato costituzionale una riserva di legge e una riserva di
giurisdizione[2]:

Il particolare momento in cui ha operato la Costituente, all'uscita da un
ventennio in cui la libertà era stata soppressa, aveva spinto una larga
maggioranza dei costituenti, con ampia intesa tra forze progressiste e
moderate, ad individuare nella libertà di stampa uno dei cardini del nuovo
stato democratico. Le uniche riserve erano state quelle di un controllo delle
manifestazioni contrarie al buon costume.

La tendenza, però, prevalente era quella di considerare l'espressione solo in
senso stretto come libertà di produrre, senza censura preventiva, solo testi a
stampa.

Sulla base di questa visione restrittiva del diritto di manifestare
liberamente il proprio pensiero una larga e trasversale parte delle forze
politiche ha sempre trovato motivi per restringere la libertà di espressione,
giustificando la presenza di un monopolio della Rai in campo radiotelevisivo,
adducendo il motivo che le frequenze disponibili sull'etere sono un numero
relativamente limitato.

A distanza di trent'anni dallo scontro tra le due opposte visioni affiora ora
in modo chiaro che gli aspetti giuridici della questione furono, da una parte
e dall'altra usati solo come pretesto per sostenere le proprie tesi. Con una
spaccatura orizzontale dello schieramento politico i democristiani e i
comunisti difesero ad oltranza il monopolio. Il Partito Repubblicano, tanto
più piccolo dal punto di vista di presenza parlamentare, prese netta posizione
a favore dei principi di libertà di trasmissione.

La chiave "giuridica" per ribaltare un rapporto politicamente squilibrato fu
la possibilità di trasmissione televisiva via cavo, settore in cui la scarsità
delle frequenze non era invocabile. Nel dibattito tenuto in occasione dei 35
anni di Telebiella, con un messaggio videoregistrato del ministro Paolo
Gentiloni non ci sono state remore nell'ammettere che i sostenitori
dell'applicazione liberal dell'articolo 21 avevano forzato la mano nel trovare
un pretesto per sollevare la questione incidentale di costituzionalità, (la
corte rileva una sostanziale identità tra le motivazioni di remissione e
quelle della difesa), ma altrettanto le motivazioni politiche dei partiti
"maggiori" appaiono veramente inconsistenti. Sulla questione un governo
Andreotti fu costretto alle dimissioni dal ritiro dell'appoggio esterno
repubblicano, da cui l'espressione: _Giulio Andreotti è inciampato sul cavo di
Telebiella_.

Da allora _Articolo 21_ è diventata perciò una locuzione che raggruppa
associazioni che sostengono un concetto molto più ampio dello stesso testo
della Costituzione e che trovano il campo per una richiesta di un utilizzo
delle nuove tecnologie più _liberal_.

Per un caso fortuito, l'articolo 21 della legge federale svizzera riguarda la
libertà dell'arte. Poiché in nome di essa la legge svizzera sul diritto
d'autore è molto più permissiva di quella italiana, (ad esempio per scaricare
file musicali per scopi non commerciali) l'espressione _articolo 21_ ha
assunto valenze _liberal_.

Nel 1948 fu emanata la nuova legge sulla stampa (legge 8 febbraio 1948 n. 47),
che abrogava le disposizioni del passato regime. L'autorizzazione era
sostituita dalla registrazione (art. 5). La legge stabiliva, tra l'altro,
quali indicazioni obbligatorie devono apparire sugli stampati; definiva le
prerogative del direttore responsabile e del proprietario (editore), fissava
le regole per la registrazione delle pubblicazioni periodiche e conteneva
norme afferenti il reato di diffamazione a mezzo stampa (responsabilità
civile, riparazione pecuniaria).

Stanis Ruinas, direttore del “Pensiero Nazionale”, periodico di “ex fascisti
di sinistra”, fu arrestato il 12 aprile 1950 a Roma per «istigazione alla
rivolta armata contro i poteri costituiti»: in due articoli ( _Ai comunisti_ e
_Insorgere contro il sanfedismo_ ) la Procura di Roma ritenne di rinvenire un
invito al PCI ed agli ex fascisti saloini, alla ribellione contro il governo
De Gasperi. Dopo quaranta giorni di detenzione a Regina Coeli, fu prosciolto
in istruttoria per non aver commesso il fatto[3]. Per altri articoli, alcuni
firmati, altri non firmati ma dei quali rispondeva come direttore
responsabile, il 16 febbraio 1953 Ruinas venne condannato dalla Corte di
Assise di Roma, dopo una lunga serie di sette processi, a otto mesi di carcere
per reati a mezzo stampa ("vilipendio continuato al Governo" e "offese al
Sommo Pontefice"). Il giornalista non poté evitare di scontare quattro mesi e
mezzo di carcere a causa di una precedente condanna penale a tre giorni di
detenzione, con l'applicazione della condizionale, rimediata nel 1930 per un
duello alla spada svoltosi a Carrara[4]. Stanis Ruinas fu il primo giornalista
della Repubblica Italiana a scontare una pena detentiva in carcere per reati a
mezzo stampa.

Nel 1953 Guido Aristarco, direttore di «Cinema Nuovo», e il critico Renzo
Renzi furono condannati da un tribunale militare per vilipendio delle forze
armate. La rivista aveva pubblicato un soggetto cinematografico firmato da
Renzi, _L'armata s'agapò_. In esso si criticava il comportamento dei soldati
italiani nella campagna di Grecia del 1940-41[5]. Arrestati, furono rinchiusi
per un mese nel carcere militare di Peschiera del Garda.

Giovannino Guareschi nel 1950 fu condannato con la condizionale a otto mesi di
carcere nel processo per vilipendio al Capo dello Stato, Luigi Einaudi. Alcune
vignette sul _Candido_ avevano messo in risalto che Einaudi, sulle etichette
del vino di sua produzione (un Nebbiolo), permetteva che venisse messa in
evidenza la sua carica pubblica di "senatore". Guareschi non era l'autore
materiale della vignetta (l'autore fu Carletto Manzoni), ma fu condannato in
quanto direttore responsabile del periodico.

Nel 1954 poi Guareschi venne condannato per diffamazione (articolo 595 del
codice penale italiano ed articolo art. 13 della legge 8 febbraio 1948, "legge
sulla stampa") su denuncia dell'allora presidente del Consiglio Alcide De
Gasperi. Divenuta esecutiva la sentenza, alla pena fu accumulata anche la
precedente condanna ricevuta nel 1950 per vilipendio al Capo dello Stato.
Guareschi venne recluso nel carcere di San Francesco del Prato a Parma, dove
rimase per 409 giorni, più altri sei mesi di libertà vigilata ottenuta per
buona condotta. Sempre per coerenza, rifiutò in ogni momento di chiedere la
grazia[6].

Nel 1955 Arrigo Benedetti, direttore del settimanale «L'Espresso», e il
giornalista Manlio Cancogni, furono querelati dalla Società generale
immobiliare per un'inchiesta sulla speculazione edilizia a Roma. I due
giornalisti furono assolti in primo grado. Ma al processo d'appello furono
condannati a otto mesi di reclusione e 70.000 lire di multa (23 dicembre
1957)[5].

Direttore responsabile dell'organo nazionale di Potere operaio, fu arrestato
il 25 novembre 1969 per apologia di reato e "incitazione alla sovversione
contro i poteri dello stato"[7]. Fu rinchiuso ancora prima del processo: uno
dei pochi casi di carcerazione preventiva per un reato a mezzo stampa[8]. Le
accuse facevano riferimento ai numeri 7 (29 ottobre-5 novembre 1969) e 8
(13-20 novembre 1969) di «Potere operaio»[9]. Processato per direttissima,
venne condannato a un anno e cinque mesi di reclusione[10].

Il terzo giornalista a finire in carcere (pochi giorni a Regina Coeli), per
reati d'opinione nella seconda metà del XX secolo fu Calogero Venezia,
direttore del giornale satirico _Il Male_. Alla fine degli anni settanta fu
condannato per vilipendio della religione e di un capo di Stato estero (il
Papa).[11]

Nel dicembre 2001 Stefano Surace, da trent'anni residente a Parigi, torna in
Italia per fare visita al fratello malato. Il 24 dicembre le forze dell'ordine
lo arrestano in esecuzione di due condanne per diffamazione a mezzo stampa che
egli ha subito per alcuni articoli scritti negli anni sessanta (1963 e
1966).[12][13]

Al tempo delle sentenze viveva già in Francia da anni ed era ignaro della
condanna, che scopre al momento del suo arresto.  
Surace, quasi settantenne, viene tradotto in carcere, dove inizia a scontare
una pena di 2 anni, 6 mesi e 12 giorni. In sua difesa, alcune associazioni di
diritti civili, il partito radicale, il quotidiano _Libero_ di Vittorio Feltri
si mobilitano.[14] Nasce un caso, che viene ripreso anche dalla stampa
internazionale.  
Il carcere viene sostituito con una detenzione domiciliare _sui generis_ :
Surace è ufficialmente agli arresti domiciliari, ma il giudice non predispone
una stretta sorveglianza nei suoi confronti. Surace "evade" e fa quindi
ritorno a Parigi. Successivamente la Francia respinge ogni richiesta di
estradizione.[15]

Nel 2002 Jannuzzi è stato condannato in via definitiva a due anni e cinque
mesi per articoli ritenuti diffamatori scritti negli anni novanta sui
magistrati del caso Tortora. Il giornalista viene messo agli arresti
domiciliari; successivamente ottiene la grazia da Carlo Azeglio Ciampi.

Ex direttore del _Corriere di Caserta_ , sconta nel 2010 43 giorni di carcere
per “omesso controllo” su una serie di articoli pubblicati sul quotidiano che
aveva diretto.[16]

Nel febbraio 2007 Sallusti pubblica sul quotidiano che dirige, _Libero_ , un
articolo sotto lo pseudonimo _Dreyfus_ in cui lancia delle accuse ad un
magistrato. La storia è quella di una ragazzina che sarebbe stata costretta ad
abortire con il complice e burocratico assenso del togato. Successivamente
pubblica un secondo articolo sulla vicenda scritto da un altro giornalista.
Sallusti difende l'articolista non rivelando il suo nome e si assume la
responsabilità di quanto era stato scritto. Nel 2011 viene condannato a 14
mesi per diffamazione a mezzo stampa (articolo 595 del codice penale italiano,
_Diffamazione_ )[17]. Sconta il primo mese agli arresti domiciliari, poi il
presidente Giorgio Napolitano gli concede la grazia.[18]

Nel 2013 Francesco Gangemi, direttore di un mensile a Reggio Calabria, è
finito in carcere per scontare una pena detentiva di due anni. Il suo giornale
aveva pubblicato un'inchiesta sulla tangentopoli reggina del 1992; Gangemi era
stato condannato per non aver rivelato le fonti[19]. Malato a 79 anni, gli
sono stati concessi gli arresti domiciliari.

Mulé, direttore del settimanale _Panorama_ , nel 2010 pubblica un'inchiesta
firmata da Andrea Marcenaro su una vicenda di pretesi veleni interni alla
Procura della Repubblica di Palermo. Dietro denuncia per diffamazione da parte
del procuratore capo, nel 2013 entrambi vengono condannati, in primo grado:
Marcenaro a un anno di reclusione senza la condizionale per diffamazione; Mulé
a otto mesi per omesso controllo.[20]

L'Italia, dopo essere stata sempre indicata come «libera» (per quanto riguarda
la libertà di stampa) nell'annuale rapporto _Freedom of the Press_ ,
dell'istituto di ricerca statunitense Freedom House, nel 2004 è stata invece
considerata come un paese «parzialmente libero» ( _partly free_ ) a causa di
_20 anni di amministrazione politica fallimentare_ , della _controversa legge
Gasparri del 2004_ e della _capacità del primo ministro di influenzare il
servizio di trasmissione pubblica RAI, un conflitto di interessi tra i più
flagranti del mondo_.

La valutazione è la risultante numerica di vari aspetti della libertà di
stampa, tra cui:

Nei rapporti del 2005 e del 2006 il giudizio sulla libertà di stampa subisce
un'ulteriore riduzione, con l'aumento delle influenze politiche da 11 a 13
punti e il totale che sale da 33 a 35 punti[22] Nel 2007-2008 il valore di
sintesi determinato dalla «Freedom House» è ritornato ad essere inferiore a 30
(per la precisione 29), ma nel 2009 è cresciuto di nuovo a 32, facendo
scivolare l'Italia nel gruppo dei paesi semiliberi.

La libertà di espressione e la libertà di stampa sono garantite dalla
costituzione italiana. Nel luglio 2005 il Parlamento ha votato per
l'abolizione della condanna a pene detentive in seguito al reato di
diffamazione a mezzo stampa, ma gli emendamenti non sono stati tramutati in
leggi dello stato.

Alcuni uomini politici hanno promosso cause legali per diffamazione contro
vari giornalisti nel 2004; nel febbraio di quell'anno, il giornalista
Massimiliano Melilli è stato condannato a 18 mesi di prigione ed a una multa
di 100.000 euro[23][24].

D'altra parte anche un politico, nello stesso anno, è stato arrestato per
diffamazione a mezzo stampa: è il caso del senatore di Forza Italia Lino
Jannuzzi, colpevole di aver pubblicato un articolo su un presunto summit
internazionale segreto con magistrati e politici che avrebbero definito la
strategia per arrestare Silvio Berlusconi. Jannuzzi, che ammise di essersi
inventato tutto, venne condannato a 2 anni e 4 mesi di reclusione, salvo
essere poi graziato dal Presidente della Repubblica, Carlo Azeglio Ciampi.

La maggior parte delle agenzie di stampa, dei giornali e delle televisioni
sono di proprietà privata, ma molto spesso questo proprietario è un partito
politico oppure sono gestiti da grandi gruppi economici e finanziari che
esercitano qualche tipo di influenza.

Nel dicembre 2004, i giornalisti del Corriere della Sera, protestarono per la
crescente interferenza dell'editore e per le pressioni subite dagli azionisti
di maggioranza. Il proprietario è il gruppo Rizzoli Corriere della Sera, la
cui quota di maggioranza è detenuta da alcuni grandi gruppi industriali,
riuniti in un patto di sindacato.

Secondo il rapporto 2008 di _Reporters sans frontières_ (RSF), uno dei
maggiori organismi internazionali per la difesa della libertà di stampa,
l'Italia si pone al 44º posto (su 173) nel mondo. Sebbene in calo rispetto al
2007, quando occupava la 35a posizione, il Paese si pone ad un livello
paragonabile a quello di altre democrazie occidentali come la Spagna (39a con
un coefficiente di 8), la Francia (35a con 7,67) detentrice del _record_
europeo degli interventi giudiziari e di polizia in materia di segretezza
delle fonti, con 5 perquisizioni e 4 convocazioni di giornalisti, gli Stati
Uniti (al 41º posto) e Israele (a quota 46).

Nonostante ciò, l'Italia è uno dei paesi europei più soggetti alla censura:
molti sono i casi documentati.[25] Vi sono inoltre numerose proposte per
regolamentare l'uso di Internet.[26][27]

Nel 2009 Freedom House ha indicato l'Italia come l'unica nazione dell'Unione
Europea «parzialmente libera» ( _partly free_ )[28] nel periodo 2004-2006,
tornando «libera»[29] nel periodo 2007-2008 e nuovamente «parzialmente
libera»[30] dal 2009 al 2012[31].

In Italia, nel 2004 era presidente del consiglio Silvio Berlusconi. Berlusconi
è proprietario del primo gruppo televisivo privato del Paese, nonché della
prima casa editrice nazionale. Il rapporto evidenzia la capacità del primo
ministro di influenzare anche il servizio di trasmissione pubblica. Il suo
partito politico, infatti, ha dei rappresentanti nella Commissione
parlamentare di Vigilanza sulla RAI.

L'Osservatorio di Pavia, un ente indipendente che analizza i media, calcolava
che nel febbraio 2004, Berlusconi occupava il 42 % del tempo totale dedicato
ai politici dalle varie televisioni.[32]

Nel luglio 2004 è stata approvata la legge sul conflitto di interessi, per
risolvere le contraddizioni tra la posizione di Silvio Berlusconi come
Presidente del Consiglio e quella di proprietario dei media. Anche se la legge
in teoria limita il controllo dei politici sulle loro proprietà, non fa loro
divieto di possedere compagnie mediatiche (a differenza degli USA, dove il
controllo dei media è interdetto ai politici e dove al Presidente si applica
il "blind trust").

Nell'aprile del 2004, il parlamento approvava una riforma delle leggi che
regolamentano l'emittenza radiotelevisiva, nota come "legge Gasparri", che
introduce alcuni cambiamenti come l'ingiunzione ad alcuni canali di passare
alla diffusione per via digitale terrestre e la privatizzazione parziale della
RAI. La legge venne rinviata alle Camera dal Presidente Carlo Azeglio Ciampi,
nel dicembre 2003.

Anche se successivamente la legge venne rivista con l'aggiunta di una clausola
che limita il massimo introito che un singolo conglomerato dei media può
guadagnare, essa escludeva i guadagni derivati dal possedere agenzie di
raccolta pubblicitaria, case di produzione e distribuzione cinematografica
oppure discografiche.

La legge permette anche al canale Retequattro di continuare la diffusione per
via analogica terrestre. Il decreto è in contrasto con una sentenza del 2002
della Corte costituzionale che imponeva a Retequattro di interrompere la
diffusione _soltanto analogica_ nel gennaio del 2004, in modo da liberare
spazi alla concorrenza, sia sotto forma di frequenze terrestri che di quote di
pubblicità.

Nel gennaio 2008, rispondendo a 10 domande poste dal Consiglio di Stato a
proposito dell'irrisolta vicenda di Europa 7, la Corte Europea sancisce:

«Article 49 EC and, from the date on which they became applicable, Article
9(1) of Directive 2002/21/EC of the European Parliament and of the Council of
7 March 2002 on a common regulatory framework for electronic communications
networks and services (Framework Directive), Article 5(1), the second
subparagraph of Article 5(2) and Article 7(3) of Directive 2002/20/EC of the
European Parliament and of the Council of 7 March 2002 on the authorisation of
electronic communications networks and services (Authorisation Directive), and
Article 4 of Commission Directive 2002/77/EC of 16 September 2002 on
competition in the markets for electronic communications networks and services
must be interpreted as precluding, in television broadcasting matters,
national legislation the application of which makes it impossible for an
operator holding rights to broadcast in the absence of broadcasting radio
frequencies granted on the basis of objective, transparent, non-discriminatory
and proportionate criteria »

«L'Articolo 49 della Comunità Europea, e dalla data in cui diventa
applicabile, l'articolo 9(1) della Direttiva 2002/21/EC del Parlamento europeo
e del Concilio del 7 marzo 2002, che stabiliscono un marco di regole comuni
per le reti di comunicazioni elettroniche e servizi correlati (Framework
Directive), Article 5(1), il secondo subparagrafo dell'Articolo 5(2) e
l'Articolo 7(3) della Direttiva 2002/20/EC del Parlamento Europeo e del
Concilio del 7 marzo 2002 sull'autorizzazione delle "electronic communications
networks and services" (Direttiva di Autorizzazione), e l'Articolo 4 della
Commissione Direttiva 2002/77/EC del 16 settembre 2002 sulla concorrenza nei
mercati per le reti di comunicazione elettronica e servizi, deve essere
interpretata come precludente, nella materia della diffusione televisiva, ogni
tipo di legislazione nazionale che tramite la sua applicazione renda
impossibile a un operatore che detiene legittimi diritti di trasmissione, per
l'assenza di frequenze di trasmissione radio-televisive, concesse in base a
criteri oggettivi, trasparenti, non discriminatori e proporzionati. »

Secondo il rapporto _Demonishing the media_ realizzato nel 2018
dall'organizzazione britannica «Index on Censorship»[33], l'Italia è stato il
primo Paese in Europa per numero di aggressioni fisiche e intimidazioni
segnalate nei confronti dei giornalisti, in modo particolare da parte di
privati cittadini e della criminalità organizzata.

Altri progetti

