Il **trattato sullo stato finale della Germania** (in inglese _Two Plus Four
Agreement_ , in francese _Traité quatre plus deux_ , in tedesco _Zwei-plus-
Vier-Vertrag_ , in russo Договор об окончательном урегулировании в отношении
Германии) fu negoziato nel 1990 fra la Repubblica Federale di Germania (RFT) e
la Repubblica Democratica Tedesca (DDR) da una parte e dall'altra le Quattro
Potenze che occuparono la Germania alla fine della seconda guerra mondiale in
Europa: la Francia, il Regno Unito, gli Stati Uniti d'America e l'Unione
Sovietica.

Nel 2011 l'UNESCO ha inserito il testo del trattato tra le memorie del mondo.

Il 2 agosto 1945 venne stipulato l'accordo di Potsdam: tra le varie decisioni
prese, furono concordate le condizioni iniziali con cui gli Alleati della
seconda guerra mondiale avrebbero governato la Germania con il confine
provvisorio tedesco-polacco (conosciuto come linea Oder-Neisse). Gli accordi
raggiunti furono quelli provvisori che sarebbero stati ultimati con «...un
accordo di pace per la Germania da essere accettato dal governo della Germania
quando si fosse stabilito un governo adeguato allo scopo» ( _Potsdam
Agreement_ 1.3.1). La "questione tedesca" divenne uno dei temi salienti e
cruciali della lunga guerra fredda e fino a quando si concluse nei tardi anni
1980, furono effettuati pochi progressi nella creazione di un unico governo in
Germania, adeguati a convenire a una soluzione definitiva.

Con la caduta del muro di Berlino il popolo tedesco e il governo della
Repubblica Federale Tedesca (RFT) e la Repubblica Democratica Tedesca (DDR)
speravano di formare uno Stato democratico e unitario tedesco: per raggiungere
la piena sovranità erano pronti ad accettare gli accordi di Potsdam che
interessavano la Germania. Fu quindi possibile per tutte le parti negoziare
una soluzione definitiva come previsto negli accordi di Potsdam.

Il trattato sullo stato finale della Germania fu firmato a Mosca, nell'allora
Unione Sovietica, il 12 settembre 1990 e spianò la strada per la
riunificazione tedesca il 3 ottobre 1990.

Sotto i termini del trattato, le Quattro Potenze rinunciarono ai diritti già
posseduti sulla Germania, inclusi quelli relativi alla città di Berlino. Come
risultato, il paese riunito divenne pienamente sovrano il 15 marzo 1991. Tutte
le truppe sovietiche avrebbero dovuto lasciare la Germania per la fine del
1994. La Germania in accordo doveva limitare le sue combinate forze armate a
non più di 370.000 persone, non di più di 345.000 delle quali dovevano essere
complessivamente nell'Esercito e nell'Aeronautica (Luftwaffe). La Germania
inoltre ribadiva la sua rinuncia alla fabbricazione, alla detenzione e ai
controlli sulle armi nucleari, biologiche e chimiche e in particolare che il
trattato sulla non proliferazione nucleare continuasse ad applicarsi
integralmente alla Germania (la Repubblica Federale Tedesca — la RFT).
Inoltre, nessuna forza armata straniera, né armi nucleari, né vettori di armi
nucleari sarebbero stazionate nella ex Germania Est, rendendola
permanentemente zona libera da armi nucleari.

Un altro dei più importanti termini del trattato fu la conferma da parte della
Germania del riconoscimento internazionale dei confini con la Polonia e di
altre modifiche territoriali che la Germania aveva avuto sin dal 1945, al fine
di prevenire eventuali future richieste a est della linea Oder-Neisse (vedi
inoltre ex territori tedeschi a est della linea Oder-Neisse). La Germania
decise inoltre di firmare un trattato separato con la Polonia riaffermando il
confine attuale comune. Ciò fu fatto il 14 novembre 1990 con la firma del
trattato sul confine tedesco-polacco.

Anche se il trattato fu firmato dagli stati tedeschi occidentale e orientale
come entità separate, esso fu ratificato dalla Germania unita (la Repubblica
Federale Tedesca) per i termini dell'accordo di trattato.

L'appartenenza della Germania alla NATO, comunque, potrebbe aver prodotto
antinomie tra gli obblighi di quell'alleanza ed il trattato "4+2".
Quest'accordo internazionale, ad esempio, potrebbe contrastare col fatto che
l'aeroporto civile di Lipsia (ex Germania orientale) abbia anche installazioni
militari in uso al Patto Atlantico; anche il Land del Meclemburgo ha ospitato
mezzi militari per missioni di guerra.

Le suddette violazioni, il 7 maggio 2008, sono state riprese severamente in
un'intervista al _The Daily Telegraph_ dall'ex leader sovietico Gorbačëv, nel
corso della quale ha riferito come «...gli Americani ci promisero che la NATO
non sarebbe mai andata oltre i confini della Germania dopo la guerra fredda,
ma adesso metà dell'Europa centrale e dell'Europa orientale ne sono membri:
così, cos'è capitato alle loro promesse? Ciò dimostra che di loro non ci si
possa fidare».[1]

Altri progetti

