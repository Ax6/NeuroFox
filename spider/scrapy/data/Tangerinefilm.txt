_**Tangerine**_ è un film del 2015 diretto da Sean Baker.

È la vigilia di Natale a Tinseltown, e la prostituta transgender Sin-Dee è
tornata nel suo quartiere dopo essere stata in carcere. Dopo aver sentito che
il suo ragazzo-protettore non le è stato fedele durante i 28 giorni in cui era
assente, Sin-Dee e la sua migliore amica, Alexandra, si imbarcano in una
missione, alla ricerca del ragazzo di Sin-Dee e per verificare il
pettegolezzo. La loro travolgente odissea le condurrà attraverso varie
sottoculture di Los Angeles.

L'idea del film è stata ispirata da un negozio di ciambelle vicino alla casa
del regista Sean Baker, a Hollywood.[1] Sean Baker e Chris Bergoch hanno
collaborato alla sceneggiatura del film da settembre a dicembre 2013. Il film
è prodotto esecutivamente dai fratelli Duplass attraverso la loro casa di
produzione Duplass Brothers Productions. Tra i produttori del film figurano
Darren Dean e Shih-Ching Tsou con la loro Through Films.[2] Baker e Bergoch ha
incontrato le attrici transgender Mya Taylor e Kitana Kiki Rodriguez, che non
avevano grandi esperienze di recitazione, al Los Angeles LGBT Center nel
2013.[3]

La lavorazione di _Tangerine_ si è svolta interamente a Hollywood, California
(compresi i club a West Hollywood e Santa Monica Boulevard), dalla vigilia di
Natale 2013 fino al 18 gennaio 2014. Il film è stato girato interamente con
tre smartphone iPhone 5s da Baker e dal direttore della fotografia Radium
Cheung,[4] a causa del budget limitato, che non ha permesso al regista di
girare in pellicola o con telecamere di alta qualità.[5] Baker era rimasto
colpito da alcuni video sperimentali girati con l'iPhone visti su YouTube e
Vimeo.[5] Sono state utilizzate diverse applicazioni video, come FiLMIC Pro, e
una steadicam per stabilizzare l'iPhone nelle riprese in movimento.[6]

In fase di post-produzione Baker ha usato inizialmente Final Cut Pro e in
seguito Da Vinci Resolve per correggere contrasto e saturazione.[7]

Il film è stato presentato in anteprima mondiale il 23 gennaio al Sundance
Film Festival 2015 nella sezione NEXT.[8] Successivamente è stato presentato
in molti festival cinematografici internazionali, tra cui San Francisco
International Film Festival, Seattle International Film Festival, Festival del
cinema americano di Deauville e Festival internazionale del cinema di Rio de
Janeiro.

Il film ha avuto una distribuzione limitata in Nord America dal 10 luglio
2015, distribuito da Magnolia Pictures.[9] Nel Regno Unito è stato distribuito
da Metrodome Group il 13 novembre 2015.[10] In Italia è stato presentato il 21
novembre 2015 al Torino Film Festival.[11]

