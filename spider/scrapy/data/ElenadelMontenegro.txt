![Royal Monogram of Queen Elena of
Italy.svg](//upload.wikimedia.org/wikipedia/commons/thumb/0/0c/Royal_Monogram_of_Queen_Elena_of_Italy.svg/50px-
Royal_Monogram_of_Queen_Elena_of_Italy.svg.png)

**Elena di Savoia** , nata **Jelena Petrović-Njegoš** Principessa del
Montenegro (Cettigne, 8 gennaio 1873 – Montpellier, 28 novembre 1952), fu
moglie di Re Vittorio Emanuele III di Savoia e Regina consorte d'Italia.

Nacque a Cettigne, all'epoca capitale del Principato del Montenegro. Figlia
del futuro re del Montenegro Nicola I (Nikola Mirkov Petrović Njegoš),di
origine gitano anche se a lungo taciuto[ _senza fonte_ ] fu educata ai valori
e all'unione della famiglia; la conversazione a tavola si svolgeva in francese
e si discuteva con eguale disinvoltura di politica e di poesia; le abitudini e
le relazioni nella famiglia Petrović Njegoš erano accurate ma non soffocavano
la spontaneità dei caratteri e delle personalità.[ _senza fonte_ ]

Elena crebbe schiva e riservata ma anche piuttosto caparbia, molti ricordano
che era ben difficile farle cambiare idea. Molto attaccata alle tradizioni, di
animo sensibile e una mente vivace e curiosa, era dotata di un forte amore per
la natura: il suo fiore preferito era il ciclamino.[ _senza fonte_ ] Studiò
nel collegio Smol'nyj di Pietroburgo, frequentò la casa reale russa e
collaborò con la rivista letteraria russa Nedelja pubblicando poesie. Era una
donna molto alta (180 cm).

In Italia nel frattempo, la regina Margherita si preoccupava per le sorti
dell'unico figlio, futuro re e, in accordo con Francesco Crispi, di origini
albanesi e desideroso di una maggiore apertura dell'Italia verso il mondo
slavo, combinarono l'incontro tra i due giovani che avvenne al teatro La
Fenice di Venezia in occasione dell'Esposizione Internazionale d'Arte.

La scelta può essere vista come il tentativo di arginare gli effetti delle
nozze fra consanguinei che affliggevano grande parte della nobiltà europea
dell'epoca, favorendo il diffondersi di difetti genetici e di malattie come
l'emofilia. Vittorio Emanuele III, figlio di cugini primi, non avrebbe potuto
generare un erede sano con una sposa troppo vicina a lui per albero
genealogico. Grazie al matrimonio con Elena, invece, ebbe come erede Umberto
II, niente affatto simile al padre per quanto riguardava statura e salute.

Dopo un altro incontro in Russia, Vittorio Emanuele formulò la richiesta
ufficiale al padre di Elena, Nicola I. Essendo di religione ortodossa, per
potersi sposare con un principe cattolico Elena dovette abiurare e
conseguentemente convertirsi alla fede cattolica.

Il matrimonio fu celebrato il 24 ottobre 1896: la cerimonia civile si tenne al
Quirinale, quella religiosa nella Basilica romana Santa Maria degli Angeli
alla quale la madre di Elena non partecipò perché ortodossa osservante. Elena
indossava in capo un velo intessuto di fili d'argento che disegnavano migliaia
di margherite. Il corteo era composto da sei berline di gran gala, alcune
tirate da sei cavalli bai, precedute da corazzieri. A seguito della sconfitta
di Adua, non furono nozze sfarzose, non c'erano reali stranieri tra gli
invitati. Per l'evento fu ideato un francobollo speciale, noto come Nozze di
Vittorio Emanuele III, che però non fu mai emesso, a parte rare copie
circolate sotto forma di saggio. Tuttavia esistono numerose medaglie-ricordo
con i busti della coppia di sposi.

In viaggio di nozze gli sposi si recarono con il panfilo Jela (Elena in lingua
montenegrina) sull'isola di Montecristo dove vissero il loro amore
semplicemente, evitando gli appuntamenti mondani. Elena assecondò il marito in
tutto. La sua presenza accanto al sovrano si mantenne sempre umile e discreta,
non fu mai coinvolta in questioni strettamente politiche, ma dedita e attenta
ai bisogni del suo popolo adottivo. Predisposta particolarmente per lo studio
delle lingue straniere, fece da traduttrice al marito per il russo, il serbo e
il greco moderno, tenendogli in ordine l'emeroteca dei giornali stranieri.

Dal matrimonio con Vittorio Emanuele III ebbe quattro figlie, Iolanda
(1901-86), Mafalda (1902-44), Giovanna (1907-2000) e Francesca (1914-2001), e
un figlio, Umberto (1904-83), che fu l'ultimo re d'Italia.

Nel 1903 la sua passione per l'arte la portò a fare pressioni affinché fosse
ideata una nuova serie di francobolli utilizzando come bozzettista il pittore
Francesco Paolo Michetti a cui diede precise indicazioni grafiche. Dai
bozzetti fu poi ricavato il francobollo noto come Michetti a destra in quanto
illustrava l'effigie di Vittorio Emanuele III rivolta a destra.

Il 28 dicembre 1908 Reggio Calabria e Messina furono colpite da un disastroso
terremoto e maremoto. La regina Elena si dedicò subito ai soccorsi, come
mostrano fotografie dell'epoca; ciò contribuì ad aumentare la sua popolarità.

Studiò medicina e ne ebbe la laurea honoris causa; finanziò opere benefiche a
favore degli encefalitici, per madri povere, per i tubercolotici, per gli ex
combattenti ecc. Il Sommo Pontefice Pio XI il 15 aprile 1937 le conferì la
_Rosa d'oro della Cristianità_ , la più importante onorificenza possibile a
quei tempi per una donna da parte della Chiesa cattolica. Il papa Pio XII nel
messaggio di condoglianze inviato al figlio Umberto II per la morte di Elena,
la definì "Signora della carità benefica".

L'impegno contro le malattie era un dovere che sentiva profondamente, promosse
infatti negli anni iniziative per la formazione e l'aggiornamento
professionale dei medici e degli operatori sanitari, per la ricerca contro la
poliomielite, per la malattia di Parkinson e soprattutto contro il cancro.

La regina Elena, nel corso del suo regno, visse entrambe le guerre mondiali:
l'11 agosto 1900, infatti, in seguito all'assassinio del padre, Vittorio
Emanuele dovette improvvisamente salire al trono. Dal punto di vista ufficiale
Elena assunse tutti i titoli del marito Vittorio Emanuele III: **Regina
d'Italia** e, con l'avvento dell'Impero Coloniale, **Regina d'Albania e
Imperatrice d'Etiopia**. La coppia reale si trasferì a Roma, al Quirinale.

Durante la prima guerra mondiale Elena fece l'infermiera a tempo pieno e, con
l'aiuto della Regina Madre, trasformò in ospedali sia il Quirinale sia Villa
Margherita; per reperire fondi lei stessa inventò la "fotografia autografata"
che veniva venduta nei banchi di beneficenza, mentre alla fine del conflitto
propose la vendita dei tesori della corona per estinguere i debiti di guerra.

Nel 1939, tre mesi dopo l'inizio della Seconda Guerra Mondiale[1] Elena
scrisse una lettera alle sei sovrane delle nazioni europee ancora neutrali
(Danimarca, Paesi Bassi, Lussemburgo, Belgio, Bulgaria e Jugoslavia), al fine
di evitare all'Europa e al mondo l'immane tragedia.[2] Purtroppo, nonostante
il suo impegno, la catastrofe si faceva sempre più imminente: Elena era a
fianco del marito quando questi dichiarò l'entrata in guerra dell'Italia il 10
giugno 1940. Nelle sue memorie, la Regina scrive di essere stata presente il
25 luglio a Villa Ada quando Vittorio Emanuele fece arrestare Mussolini:
l'arresto del Duce provocò grande indignazione in lei, che rimproverò al
marito di aver compiuto un atto indegno di un sovrano affermando che suo padre
Nicola non avrebbe mai convenuto a un atto così disonorevole. Il 9 settembre
del 1943 seguì il marito nella cosiddetta "fuga" a Brindisi, dove il re si
rifugiò lasciando Roma subito dopo che fu reso noto al pubblico l'armistizio
con gli Alleati che egli aveva segretamente firmato a Cassibile il 3 settembre
per porre fine alla guerra. Il 23 settembre la figlia Mafalda venne arrestata
dai nazisti e portata nel lager di Buchenwald, dove morì nel 1944.

Dopo la fine della guerra, che per l'Italia viene fissata convenzionalmente
nel 25 aprile 1945, Elena andò in esilio col re il 9 maggio del 1946, subito
dopo che Vittorio Emanuele III ebbe abdicato a favore del figlio Umberto
assumendo il titolo di Conte di Pollenzo.

La coppia reale si ritirò a Villa Jela, ad Alessandria d'Egitto, ospite di re
Farouk I d'Egitto, che ricambiò così l'ospitalità data a suo tempo dal regno
italiano a suo nonno, Isma'il Pascià. Durante l'esilio i due coniugi
festeggiarono il cinquantesimo anniversario di matrimonio. Elena rimase col
marito in Egitto fino alla morte di quest'ultimo, avvenuta il 28 dicembre
1947.

Tre anni dopo si scoprì malata di cancro e si trasferì in Francia, a
Montpellier, e nel novembre 1952 si sottopose a un difficile intervento
chirurgico nella clinica di _Saint Cóm_ , dove morì il 28 novembre. Fu
sepolta, come suo desiderio, in una comune tomba del cimitero _Saint-Lazare_ a
Montpellier. L'intera città si fermò per assistere e partecipare al suo
funerale. La Municipalità di Montpellier ha intitolato il viale che porta al
cimitero alla regina Elena e le ha innalzato un monumento.

65 anni dopo la sua morte, il 15 dicembre 2017, la salma della regina è stata
rimpatriata da Montpellier e sepolta nel santuario di Vicoforte,[3] nella
cappella di San Bernardo (la stessa dove è sepolto il duca Carlo Emanuele I),
dove il 17 dicembre successivo sono stati tumulati anche i resti del consorte
Vittorio Emanuele III da Alessandria d'Egitto.

È tra le personalità di Casa Savoia ricordate in modo positivo dall'opinione
pubblica, anche dopo l'avvento della Repubblica. Per la sua vicinanza ai
malati e per la sua grandissima umanità, in occasione del cinquantesimo
anniversario della sua scomparsa, il Ministero delle Comunicazioni ha emesso
un francobollo commemorativo che la ritrae, associando la sua figura alla
lotta contro il cancro[4] Nel 1960, a ricordo del suo aiuto alle popolazioni
colpite dal terremoto, le fu innalzato a Messina, con pubblica sottoscrizione,
un grande monumento in marmo bianco di Carrara, opera dello scultore Antonio
Berti.

Venne definita da Papa Pio XII "Signora della Carità benefica" e insignita
della Rosa d'Oro[ _senza fonte_ ]

La figura di Elena colpì anche l'immaginario di scrittori, come Antonio
Fogazzaro, Luigi Capuana, Vittorio Bersezio e anche di poeti come Giovanni
Pascoli. Gabriele d'Annunzio la cantò nella IV "Preghiera per l'Avvento" delle
"Laudi del Cielo, del Mare, della Terra e degli Eroi", e Diego Calcagno la
rievocò al momento della morte: "Bruna e severa nell'oleografia/della seconda
classe elementare/illuminavi la mia fantasia/con il diadema dalle perle
rare./San Rossore, Sant'Anna di Valdieri,/canne da pesca sopra la marina/i
figli piccoletti, sembra ieri:/Giolitti, il terremoto di Messina./...Alta,
serena, pare ancor che sali/sopra la nave nella dolce brezza,/Regina della
nostra fanciullezza/e dei vegliardi risorgimentali:/Te ne sei andata, ma con
Te scompare/tutta un'Italia dentro la voragine,/ ci specchiavamo nella Tua
immagine/dignitosa, felice e familiare./Le tube, la fanfara, i bersaglieri/
col fiocco, la sirena del vapore,/ erano i tempi del bel suol d'amore,/del
Polo Nord, dei limpidi pensieri./Tutto è finito. Come nella vita/fosti
discreta, silenziosa e assorta/così, Regina mia, Tu sei partita/e così,
nell'esilio, Tu sei morta./Il passato che odora di cedrina/oramai vibra
dell'amor per Te.../Ma se si vive male senza il Re,/come si vive senza la
Regina?".

Anche Ada Negri ha ricordato la Regina Elena ne _L'anello d'acciaio_ ; "...Le
tue donne,/Italia: dalla grande incoronata/all'umile che d'erba
s'inghirlanda". Giacomo Puccini dedicò alla regina Elena "Madama Butterfly".
Al suo nome venne intitolato a Milano nel 1909 un reparto ostetrico autonomo
inizialmente chiamato Asilo Regina Elena, oggi tale reparto è diventato
l'Istituto di Ostetricia-Ginecologia e Pediatria Regina Elena, noto ai
milanesi come "Clinica Regina Elena", oggi incluso nella fondazione
dell'Ospedale Maggiore di Milano. Il 12 luglio 1941, a Cettigne, Sekula
Drljević, proclamando la restaurazione dell'indipendenza del Montenegro,
identificava Elena con "la fata delle loro montagne, la mitica Viela, ponendo
in rilievo la felicità e la fortuna dei montenegrini".

In riconoscimento alla sua grande fede e alle attività benefiche da lei
sostenute, il pontefice Pio XI le conferì la più alta onorificenza prevista a
quei tempi per una donna, la “Rosa d'oro della cristianità”.

Nel 2013 il Montenegro ha emesso un francobollo in suo onore.

In occasione delle celebrazioni per il centenario della vittoria nella Grande
Guerra del 4 novembre 2018 è stata citata, nel suo discorso ufficiale a
Trieste, dal Presidente della Repubblica Sergio Mattarella, nel ricordo del
suo importante impegno medico ed infermieristico.

Altri progetti

