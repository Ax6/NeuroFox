**Valentano** è un comune italiano di 2 842 abitanti della provincia di
Viterbo. Il paese, dalla tipica architettura medievale con edifici tufacei,
dista dal capoluogo circa 33 km.

Valentano, collocato a 538 m s.l.m. a sud-ovest del Lago di Bolsena e
contornato dalle vette degli Appennini, il Monte Amiata e i Monti Cimini,
sorge su di un colle della catena dei Volsini, a piedi del Monte Starnina. Il
suo territorio, di 43 km² circa, ha tutte le caratteristiche di un luogo
"alto, ventoso e freddo", dall'aria "soavissima, buona e delicata", tanto
decantata fin dai secoli passati.

Nel territorio comunale si trova il lago di Mezzano.

Secondo la Carta Fitoclimatologica del Lazio[3], la zona ricade all'interno
della regione mesaxerica (sottoregione ipomesaxerica) nella 6ª unità
fitoclimatica, con termotipo collinare inferiore/superiore e ombrotipo
subumido superiore/umido inferiore.

La vegetazione forestale prevalente è data essenzialmente da cerreti, querceti
misti e castagneti. Potenzialità per faggeti termofili e lembi di bosco misto
con sclerofile e caducifoglie su affioramenti litoidi.

Alberi guida (bosco): _Quercus cerris, Q. petraea, Q. pubescens, Carpinus
betulus, Castanea sativa, Acer campestre, A. monspessulanum, Tilia
plathyphyllos, Sorbus terminalis, S. domestica, Corylus avellanea, Mespilus
germanica, Prunus avium, Arbutus unedo_.  
Arbusti guida (mantello e cespuglietti): _Cytisus scoparius, Cornus sanguinea,
C. mas, Coronilla emerus, Prunus spinosa, Rosa arvensis, Lonicera caprifolium,
Crataegus monogyna, Colutea arborescens_.

Secondo la classificazione del Pavari (1916)[4], di ampio uso nel settore
forestale, la zona fa parte della zona fitoclimatica del Castanetum, sotto-
zona calda di 2º tipo con siccità estiva.

Sono state fatte molte ipotesi sull'origine del toponimo, alcune delle quali
legate all'identificazione dell'antica città etrusca di _Verentum_. Un'altra
ipotesi è che Leone IX decise di far costruire due castelli intorno al Lago di
Bolsena: uno in Val di Lago e l'altro in una valle ricca di alberi di Ontano,
che veniva appunto chiamata Valle Ontana. Un'altra ipotesi piuttosto
plausibile deriverebbe da un certo Valente, possidente signore che in
antichità doveva risiedere in questa zona. Il suffisso -ano significa spesso
"proprietà di", da cui Valente-ano, proprietà di Valente[5].

Il territorio di Valentano è stato abitato fin dal Paleolitico superiore. I
più importanti ritrovamenti preistorici sono quelli dei villaggi palafitticoli
di sponda dell'età del bronzo posti nel Lago di Mezzano, il piccolo lago
vulcanico che gli storici identificano con il _Lacus Statoniensis_ descritto
da Seneca nelle Naturales Quaestiones e da Plinio il Vecchio nel trattato
Naturalis Historia. I reperti recuperati nel lago nelle campagne archeologiche
dal 1973 a oggi hanno rivelato l'esistenza di una comunità che praticava
l'allevamento, la coltivazione, la caccia ed era produttrice di utensili
domestici e da lavoro, in pietra, in bronzo e in ceramica. I materiali
recuperati nel piccolo lago sono esposti nelle sale del Museo della Preistoria
della Rocca Farnese di Valentano. Altre testimonianze preistoriche provengono
dai siti del Vallone, di Monte Saliette, di Monte Starnina. I Poggi del Mulino
recano una testimonianza di frequentazione che dal Palelotico giunge fino al
Bronzo recente.

Le presenze etrusche nel territorio di Valentano sono testimoniate in alcuni
luoghi come Spinetto, Vallone, Santa Lucia e il più importante tra questi è il
Monte Becco, situato nei pressi del Lago di Mezzano. In ogni caso si
rinvengono solo poche tracce della presenza etrusca, anche se la tradizione
vorrebbe che il paese derivi da "Verentum", una città mai identificata. Si
conservano invece cospicui resti della civiltà romana, come strade
(diverticolo della Via Clodia), ville rustiche e, da segnalare, un maestoso
tronco marmoreo di Giove finito nel museo Ny Carlsberg Glyptotek di
Copenaghen.

Il primo manoscritto con un riferimento al paese nella sua denominazione
attuale, è dell'813 (Regesto di Farfa) mentre "Balentanu" appare in altri
documenti dell'Abbazia di San Salvatore sul Monte Amiata, a partire dall'844.
Si registra la presenza del _castello diruto_ di Mezzano nell'827 e del
villaggio di Villa delle Fontane nell'839. Qui sorse poi una sede Templare con
la sua Chiesa dedicata a Santa Maria del Tempio.

Dal 1354 il paese è posto sotto la signoria dei Farnese, che hanno lasciato
molte tracce indelebili, monumenti insigni come la Rocca con il Castello e le
numerose Chiese.

La famiglia Farnese si stabilì definitivamente a Valentano dopo che il
Cardinale Albornoz concesse loro la Rocca, che fu trasformata velocemente da
castello difensivo a dimora residenziale. I Farnese avevano una nomina
rinomata nel borgo e, a distanza di secoli, il popolo Valentanese li ricorda
ancora per i lavori urbanistici effettuati nel primo ventennio del XVI.

Fra i personaggi rilevanti che hanno abitato a Valentano, vanno ricordati
Alessandro Farnese, poi divenuto papa Paolo III e sua sorella Giulia, detta
"la bella", nonché Angelo Farnese e Pier Luigi Farnese. Vi nacquero il "gran
Cardinale" Alessandro, i duchi Ottavio e Orazio, il cardinal Ranuccio e
Vittoria duchessa di Urbino. Nel 1537, Paolo III costituì per Pier Luigi e i
suoi eredi il ducato di Castro e Ronciglione e, quindi dal 1545, quello di
Parma e Piacenza.

A Valentano, dal 1592 il poeta veneziano Antonio Ongaro fu al servizio e sotto
la protezione di Mario Farnese, e proprio in questo paese l'Ongaro trovò la
morte in seguito.

Le numerose vertenze che videro in campo i Farnese e la Camera Apostolica si
conclusero con la guerra di Castro del 1649, con la distruzione della città di
Castro, capitale del ducato, Valentano divenne il centro amministrativo del
Castrense e vi venne trasferito l'archivio storico. La diocesi fu trasferita
ad Acquapendente.

Gli avvenimenti dei secoli seguenti registrano l'abbandono del paese da parte
dei Farnese e, nel 1731 la Rocca Farnese fu trasformata in un monastero di
clausura fino al 1930. È rimasta la suggestiva "scala santa", affrescata con
scene della Passione che hanno ricoperto gli affreschi d'epoca farnesiana.
Durante l'età risorgimentale, liberali e i democratici valentanesi sono
presenti nell'Associazione Castrense del 1848 e poi nella Lega dei Comuni del
1860. I liberali valentanesi si opponevano al potere temporale dei papi e
auspicavano, nello spirito risorgimentale, l'unione dell'Italia tutta. Sede di
una guarnigione di Zuavi pontifici, il paese registrò nel 1867 l'arrivo e gli
scontri con i garibaldini di Giuseppe Baldini e di Riccardo Bousquet.[6] Ma
ormai il 1870 era alle porte e mentre si festeggiava la presa di Roma gli
Zuavi incendiavano, nella piazza principale del paese, quasi tutte le carte
dell'archivio storico del Comune di cui rimangono comunque preziose e
insostituibili testimonianze, unitamente alle carte amministrative della
distrutta città di Castro.

Fin dalla fine del XIX secolo il paese registrò una forte emigrazione verso le
Americhe e furono molti i soldati che parteciparono alla Prima guerra mondiale
contando anche numerosi caduti (66). Al termine del conflitto una parte della
vecchia toponomastica urbana fu sostituita con i nomi dei luoghi e degli eroi
della Grande Guerra italiana. La Seconda guerra mondiale causò morti al fronte
e attraversò il territorio nel giugno 1944 provocando la morte di civili alla
cui memoria, nel giugno 2004, è stata apposta una targa commemorativa in via
Trento e Trieste, nello stesso luogo del "Portonaccio" di Palazzo Vitozzi, ove
cadde il colpo di artiglieria tedesca che causò la morte di sette civili che
vi avevano trovato rifugio.

Appartiene al sito di importanza comunitaria (SIC) "Lago di Mezzano -
IT6010012"

Abitanti censiti[7]  

I villeggianti sono molti, specialmente nei mesi estivi, proprio per questo
suo essere un luogo collinare tra "lago e mare". E non a caso la Regione Lazio
ha compreso Valentano fra i centri a prevalente economia turistica.

Valentano, tramite la Strada Provinciale 47 _Lamone_ , è collegata a Ischia di
Castro.

Nel 1927, a seguito del riordino delle circoscrizioni provinciali stabilito
dal regio decreto n. 1 del 2 gennaio 1927, per volontà del governo fascista,
quando venne istituita la provincia di Viterbo, Valentano passò dalla
provincia di Roma a quella di Viterbo.

La principale squadra di calcio della città è _S.S.D. Valentano_ che milita
nel girone A laziale di Prima Categoria.

Altri progetti

