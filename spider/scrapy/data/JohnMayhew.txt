**John Mayhew** (Ipswich, 27 marzo 1947 – Glasgow, 26 marzo 2009) è stato un
batterista britannico.

Tra il settembre del 1969 e luglio del 1970 fu batterista dei Genesis: vi
entrò al posto di John Silver e fu a sua volta sostituito da Phil Collins.
Suonò nell'album _Trespass_ (1970) e su altri brani pubblicati tempo dopo nel
cofanetto antologico _Genesis Archive 1967-75_.

Dopo l'uscita dai Genesis, visse per un lungo periodo in Australia e Nuova
Zelanda facendo perdere le proprie tracce[1] e dal 1982 abbandonò
definitivamente il mondo della musica per dedicarsi al lavoro di
scenografo.[2] Rientrato in Europa all'inizio degli anni duemila, nel 2006
partecipò a una convention di fan dei Genesis a Londra, suonando la batteria
nel brano _The Knife_ eseguito dalla tribute band ReGenesis[3]. Dal management
dei Genesis ricevette allora la somma di 78.000 sterline, quale ricavo per i
diritti dalla sua collaborazione nel disco _Trespass_, che egli non aveva mai
reclamato in precedenza.

Visse gli ultimi anni della sua vita a Glasgow, in Scozia, lavorando come
falegname in una ditta di mobili. Un giorno prima di compiere 62 anni, morì a
seguito di problemi cardiaci.

