_**Processo contro ignoti**_ è un film di genere drammatico del 1952, diretto
da Guido Brignone.

Genova. A due coniugi benestanti viene rapita la figlia piccola. I rapitori
chiedono un riscatto di ben venti milioni: il padre effettua il pagamento ma
la bambina non viene liberata. Partono le ricerche ed in breve tempo si scopre
che la bimba è morta per soffocamento. L'indignazione dell'opinione pubblica
fa iniziare le indagini, ma ci vogliono molti mesi prima di giungere
all'arresto del presunto colpevole, un meccanico di un'officina che non sa
giustificare il suo arricchimento improvviso.

Dopo un serrato interrogatorio costui ammette di aver condotto il veicolo col
quale la bambina era stata portata nel covo dei rapitori, pur ignorando
totalmente lo scopo della missione. Per paura non ha denunciato il capo della
banda, il quale prima di fuggire gli ha dato una parte del riscatto. Viene
rinviato a giudizio e, durante il processo che segue, la moglie del meccanico,
cassiera nel bar dove ha operato il capo della banda, ha il figlio gravemente
malato e per procurarsi i soldi acconsente a diventare l'amante del
principale. La donna però si accorge di amare ancora il marito e decide quindi
di collaborare col suo avvocato difensore. Il capo banda viene ucciso appena
rimette piede a Genova; il proprietario del bar viene accusato dell'omicidio e
condannato all'ergastolo. Il meccanico viene condannato a una lieve pena; una
volta uscito, dopo alcuni mesi, dimenticherà il tradimento della moglie per
amore del figlio.

Il film, iscritto al Pubblico registro cinematografico con il n. 1.150, venne
presentato alla Commissione di Revisione Cinematografica, ottenne il visto di
censura n. 12.878 del 2 ottobre 1952, con una lunghezza della pellicola di
2.950 metri[1]. Venne proiettato negli USA, con il titolo _Genoese dragnet_ ,
l'11 febbraio 1954[2].

