**Simonetta Gloria Agnello** , coniugata **Hornby** (Palermo, 27 novembre
1945), è un'avvocatessa e scrittrice italiana naturalizzata britannica.

Figlia dei baroni Don Francesco (Cicì) Agnello Gangitano, Barone di Signefari,
e Donna Elena Giudice Caramazza è cresciuta in Sicilia e nel 1965 ha ottenuto
una borsa di studio Fulbright presso la University of Kansas. Nel 1967 ha
conseguito il dottorato in giurisprudenza e si è poi specializzata avvocato
minorile e giudice in Inghilterra, dove si era trasferita dopo aver sposato un
cittadino inglese. Vive a Londra dal 1972 ed è presidente del Tribunale
_Special Educational Needs and Disability_.

Ha fondato nel 1979 uno studio legale nel quartiere londinese di Brixton, che
si occupa prevalentemente delle comunità immigrate musulmane e nere e che è
stato il primo studio in Inghilterra a dedicare un dipartimento ai casi di
violenza all'interno della famiglia[1]. Ha insegnato Diritto dei minori
all'Università di Leicester.

Ha preso la cittadinanza inglese.

Il romanzo d'esordio _La Mennulara_ , bestseller tradotto in 19 lingue, ha
ricevuto il 7 giugno 2003 il "Premio Letterario Forte Village". Nello stesso
anno ha vinto il Premio Stresa di Narrativa e il Premio Alassio Centolibri -
Un Autore per l'Europa ed è stata finalista del Premio del Giovedì "Marisa
Rusconi". Nel 2019 è uscita un'edizione rivista del romanzo, comprendente
alcuni capitoli che l'autrice ha indicato come "perduti" in occasione della
prima versione[2].

Nel 2014 ha condotto il programma televisivo _Il pranzo di Mosé_ sul canale
_Real Time_.

Nel 2015 è protagonista con il figlio George del docu-reality _Io& George_, in
onda su Rai 3. Il format rappresenta un viaggio da Londra alla Sicilia per
sensibilizzare sulle problematiche delle persone disabili.

L'11 settembre 2016, nel pomeriggio di Canale 5, prende parte alla puntata
speciale di _Forum_ dal titolo _I nuovi diritti_ in qualità di giudice arbitro
nel dirimere una causa.

Altri progetti

