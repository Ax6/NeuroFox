**Salvatore Mastronunzio** (Empoli, 5 settembre 1979) è un calciatore
italiano, attaccante del Montefano.

È soprannominato _la Vipera_ da quando giocava nel Frosinone.[4]

Ha debuttato giovanissimo in Serie A con la maglia della sua città natale,
l'Empoli, l'8 marzo 1998 in una gara contro il Bari. Ha giocato anche la
domenica successiva con il Parma. Successivamente è stato mandato a fare
esperienza in varie squadre di Serie C, categoria dove è rimasto fino al 2003;
qui è stato con la Fermana dove si è lanciato, siglando 13 gol. Subito dopo ha
giocato in Serie B con Ascoli e Frosinone. Dopo una parentesi al Foggia che
gli è fondamentale per ritrovare il vizio del gol, nell'estate 2007 passa
all'Ancona, in cui ha contribuito alla promozione in Serie B con 15 gol in
campionato e 3 nei play-off.

Nella stagione 2008-2009 è rimasto in _biancorosso_ e si è affermato come
capocannoniere e leader della squadra, segnando 17 gol in campionato e 2 reti
nei due match di play-out contro il Rimini che hanno permesso all'Ancona di
salvarsi e rimanere in Serie B.[5]. Il 29 settembre 2009 Mastronunzio ha
adeguato e prolungato il suo contratto con l'Ancona fino al 2013[6].

Il 21 novembre 2009 Mastronunzio firma una doppietta nel derby al Del Duca,
che grazie anche alla rete di Colacone, porta alla vittoria i dorici, vittoria
che mancava in casa ascolana dal 1942. Nell'anno solare 2009 Mastronunzio ha
segnato 20 gol in 40 partite di campionato ed è il secondo goleador fra Serie
A e Serie B (prima di lui soltanto Diego Milito con 22 gol).[7] È il miglior
marcatore della storia dell'Ancona del dopoguerra grazie ai suoi 62 gol
(compresa la Coppa Italia).

Il 24 giugno 2010 passa a titolo definitivo al Siena, con cui firma un
contratto fino al giugno 2013.[8] Il 22 agosto segna il suo primo gol con la
nuova maglia alla prima giornata di campionato ai danni del Pescara.

Il 22 agosto 2011 si trasferisce, in prestito con diritto di riscatto, in Lega
Pro Prima Divisione, allo Spezia.[9] Nel mercato di gennaio 2012 si
trasferisce, sempre in prestito, in Serie B al Gubbio.[10] Debutta il 21
gennaio nella sconfitta esterna per 2-1 contro l'Ascoli sostituendo Marcel
Büchel al 60'. Conclude la stagione con 10 presenze in campionato
retrocedendo. Rimane poi svincolato.

Dopo essersi allenato in estate con il Trapani di Serse Cosmi[11], il 22
ottobre 2015 viene tesserato dalla Robur Siena, dove ritorna dopo la stagione
in Serie B nel 2010-2011, firmando fino a giugno 2016.[12] Debutta in Lega Pro
tre giorni dopo sostituendo Emiliano Bonazzoli al minuto 81 in Siena-
Maceratese 0-1 e segna il suo primo gol il 15 novembre nella vittoria per 1-2
contro il Pisa.

Il 12 febbraio 2017 firma un contratto con il Crevalcore[13], squadra di
promozione Emiliana.

Il 4 settembre 2017 trova l'accordo con l'Anconitana, formazione di prima
categoria che raccoglie l'eredità dell'Us Ancona 1905, diventandone capitano e
tornando nel capoluogo dorico dopo 7 anni.[14]

Il 17 dicembre 2017, nella partita Anconitana - Montemarciano, Mastronunzio ha
realizzato il goal numero 72 ed è attualmente il calciatore che ha segnato più
goal nella storia dell'Ancona (ora Anconitana) avendo battuto il record di
Gustavo Fiorini (centravanti dorico degli anni 30 - 40 che si fermò a quota
71). Nella stagione 2018-2019, giocata dall'Anconitana in Promozione,
raggiunge e supera il traguardo dei 100 gol con la casacca biancorossa.

Rimasto fuori dal nuovo progetto tecnico del club dorico, nell'estate 2019 si
accorda con il Montefano, società che disputa il campionato di Eccellenza
Marche[15].

Coinvolto nello scandalo del calcioscommesse, il 1º giugno 2012 il procuratore
federale Stefano Palazzi richiede per lui quattro anni e sei mesi di
squalifica.[16] Il 18 giugno in primo grado la Commissione Disciplinare della
FIGC lo squalifica per quattro anni.[17]

Coinvolto nel caso all'indomani della sentenza, il 23 agosto 2012, intervenuto
telefonicamente a Speciale Calciomercato, ha affermato che nella riunione
tecnica prima della sfida Novara-Siena (2-2) del maggio 2011 (gara che
determinò la promozione aritmetica in Serie A dei toscani), l'allora tecnico
Antonio Conte non affermò e non incitò i giocatori per _accomodare_ il
risultato e giocare per il pareggio, anche perché lo stesso Mastronunzio non
fu non convocato per _scelta tecnica_ dal mister, bensì in quanto infortunato
(così come avvenne per Albinoleffe-Siena 1-0): tuttavia, afferma che Filippo
Carobbio, all'epoca dei fatti suo compagno di squadra al Siena, fosse « _un
ragazzo che sembrava talmente tranquillo, quindi... ormai tutte le idee che mi
potevo essere fatto su alcuni giocatori, vengono smontate_ ». Ed aggiunge: «
_Sono sempre stato diffidente su tutti, su tutto questo mondo_ ».[18]

Il 15 aprile 2013, il TNAS gli riduce la squalifica a 3 anni.[19]

_Statistiche aggiornate al 31 marzo 2018._

