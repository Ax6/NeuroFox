«Più che dare risposte sensate, una mente scientifica formula domande
sensate.»

**Claude Lévi-Strauss** (Bruxelles, 28 novembre 1908 – Parigi, 30 ottobre
2009[2]) è stato un antropologo, etnologo e filosofo francese.[3]

Antropologo e _philosophe_ della cultura e della società, teorico dello
strutturalismo e realizzatore di affascinanti quanto inaspettate convergenze
interdisciplinari, Lévi-Strauss occupa una posizione centrale nel pensiero
contemporaneo.[4] Lo strutturalismo lévi-straussiano – che ha scorto, e posto
a base di ogni ulteriore riflessione, l'intrinseco carattere strutturale di
ogni fenomeno sociale[5] – ha permeato tutte le scienze sociali, la stessa
filosofia, la psicologia, la politica (il marxismo) e la storia, una corrente
di pensiero che ha decisamente segnato l'etnologia francese e l'antropologia
sociale del Novecento.[6]

I suoi contributi alla psicologia, provengono indirettamente dall'applicazione
del metodo strutturalista – per il quale i fenomeni culturali vanno
interpretati in riferimento a elementi universali e inconsci rappresentanti la
struttura fondante d'ogni cultura[7][8] – agli studi antropologici della
cultura materiale,[9][10] ponendo a base di ogni fenomeno psicologico
l'ipotesi dell'esistenza di sottostanti strutture mentali inconsce, atemporali
e universali.[11][12][13][14][15][16][17][18] Fondamentali poi i suoi studi
sulle popolazioni cosiddette “selvagge”, raccolti nelle sue due opere più note
al grande pubblico, i classici _Tristi Tropici_[19] e _Il pensiero selvaggio_
, in cui Lévi-Strauss mette in discussione, partendo da un'analisi di fondo
della nozione di cultura come sistema simbolico e semiotico, la presunta
superiorità della cultura occidentale – e criticandone altresì la relativa
nozione di etnocentrismo e il conseguente umanesimo[20][21][22] – rispetto
alle cosiddette mentalità primitive, a cui Lévi-Strauss conferisce logicità,
pari dignità e rispetto (relativismo culturale).[23][24][25]

Ha ricevuto diversi riconoscimenti per i suoi studi e le sue ricerche, fra cui
il _Premio Erasmo_ nel 1973, il premio _Meister Eckhart_ nel 2003 e molte
lauree honoris causa da diverse università straniere.[26] È considerato uno
dei padri fondatori dell'antropologia moderna,[27][28] che si colloca, secondo
Edmund Leach, sulla scia dell'opera di James Frazer e Franz Boas.[29][30]

Nato a Bruxelles da genitori francofoni di religione ebraica, si trasferisce
presto con la famiglia a Parigi, nel cui clima intellettuale ha luogo la sua
formazione culturale. In particolare, la vitalità, lo spirito artistico e la
sensibilità estetica di suo padre Raymond, pittore ritrattista tradizionale,
segnano profondamente il figlio, stimolandone la curiosità, l'immaginazione ed
animandolo di interessi artistici fra i più vari,[31] la cui infanzia
trascorre in un clima di allegra libertà e creatività, sebbene angustiata da
problemi di ordine pratico.[32]

Compie gli studi secondari al _Lycée Janson de Sailly_ fino al conseguimento
del baccalaureato, quindi l' _hypokhâgne_[33] al _Lycée Condorcet_ di Parigi,
dove è allievo del filosofo André Cresson, che lo consiglia, per gli studi
universitari, di iscriversi a legge,[34][35][36] alla Sorbona di Parigi, ma
poi passa a filosofia, laureandosi ( _agrégation_ ) nel 1931, avendo
conseguito sia il diploma in diritto che l'abilitazione all'insegnamento della
filosofia.[37][38] Tuttavia, non rimane particolarmente affascinato dalla
filosofia,[39] nonostante l'irrefrenabile desiderio di conoscenza ed
erudizione che lo anima (frutto degli stimoli paterni) e che egli cerca di
soddisfare immergendosi nella ricca e variegata atmosfera culturale parigina,
leggendo di tutto, visitando mostre e musei, seguendo vari corsi universitari
e frequentando assiduamente parecchie biblioteche.[40] Inizia quindi a
insegnare, per due anni, prima al _Lycée Mont de Marsan_ nelle Landes, poi in
quello di Laon.[41]

Inizialmente attivo anche in politica (di idee socialiste[42]), le sue
posizioni filosofiche si dimostrano subito molto critiche nei confronti delle
tendenze idealistiche e spiritualistiche della filosofia francese del periodo
fra le due guerre, soprattutto perché egli riconosce esser presente in sé
stesso un'esigenza di concretezza che lo porta verso direzioni completamente
nuove. Fu quindi stimolato da Paul Nizan, amico di famiglia, ad orientarsi
verso l'etnologia.[43]

E così, dunque, scopre presto nelle scienze umane, in particolare nella
sociologia di Émile Durkheim e nell'etnologia di Lucien Lévy-Bruhl,[44] la
possibilità di costruire un discorso innovatore sull'uomo. Decisivo fu, poi,
per Lévi-Strauss l'incontro con Paul Rivet, che conobbe in occasione
dell'esposizione di Jacques Soustelle al Museo Etnografico, e, di sfuggita,
con Marcel Mauss del quale, anche se non fu suo diretto allievo, lo fu
indirettamente tramite le sue opere, che esercitarono un peso determinante
nella sua formazione sociologica ed antropologica.[45] Egli rimase affascinato
dal forte senso del concreto che scaturiva dall'insegnamento di Mauss e dal
metodo che egli utilizza per spiegare e analizzare i riti e i miti
primitivi.[46]

Influenzato pure dall'esperienza surrealista e dalla psicoanalisi
freudiana,[47] accetta, nel 1935, l'offerta di andare ad insegnare sociologia
all'Università di San Paolo in Brasile, dove rimarrà fino al 1938. Questa sarà
l'occasione per conoscere un mondo completamente diverso da quello europeo ma
soprattutto per entrare in contatto con le popolazioni indie del Brasile che
diventeranno l'oggetto delle sue prime esperienze "sul campo", quindi delle
prime ricerche etnologiche e dei successivi studi antropologici.

Il suo esordio "sul campo" ha luogo gradualmente, compiendo brevi ma ripetute
visite presso le popolazioni autoctone dell'interno del paese. A cavallo tra
il 1935 e il 1936, organizza una prima spedizione a Sud (all'incirca, sopra il
Mato Grosso do Sul), della durata di qualche mese, tra i Bororo e i Caduveo,
quindi, tra il giugno e il dicembre del 1938, una seconda ed ultima missione
risalendo, lungo i bordi del bacino del Rio delle Amazzoni, verso Nordovest
della foresta amazzonica, all'incirca nella regione del Mato Grosso, dove
incontrerà i Tupi-Kawahib e i Nambikwara,[48] "i veri selvaggi"[49], cioè le
popolazioni più indigene, ovvero meno acculturate (secondo una prospettiva
etnocentrica occidentale, che lo stesso Lévi-Strauss criticherà) e, quindi,
più interessanti dal punto di vista etnologico.

Tornato in Francia nel 1939, viene mobilitato dallo scoppio della seconda
guerra mondiale ma già nel 1941, subito dopo l'armistizio, a causa delle
persecuzioni contro gli ebrei, è costretto a fuggire, riuscendo ad imbarcarsi
per gli Stati Uniti.

A New York, inizia a insegnare presso la _New School for Social Research_ , e,
subito dopo, sarà uno dei fondatori, assieme ad altri intellettuali francesi
emigrati (fra cui Henri Focillon, Jacques Maritain ed altri), dell' _École
Libre des Hautes Études_ , una sorta di "università popolare" con docenti
accademici francesi esuli a New York.[50][51]

Il periodo newyorkese si rivela presto molto importante per l'evoluzione del
suo pensiero. Qui, infatti, egli conosce alcuni esponenti della scuola di
Franz Boas, come Alfred Kroeber ed il culturologo Leslie White, nonché il
linguista Roman Jakobson, autore, assieme a Nikolaj Sergeevič Trubeckoj, di un
fondamentale studio sui sistemi di combinazione dei fonemi propri delle
diverse lingue.[47] Ma soprattutto Jakobson gli sarà d'aiuto per mettere a
punto il suo metodo di indagine strutturalista, che sfocerà poi nella
creazione dell'antropologia strutturale la quale si basa sul principio per cui
i fenomeni socio-culturali sono funzione delle strutture inconsce che ad essi
sottostanno, principio, questo, che è il risultato dell'osservazione di
popolazioni tribali e dello studio strutturale dei loro miti e rituali, i cui
elementi fondanti, come i fonemi di una lingua, danno origine, per
trasformazioni binarie opposizionali, alla varietà storica delle culture,
l'insieme di questi elementi costituendo quella "struttura" inconscia
(invariante) che sta a fondamento comune di ogni istituzione sociale.[52][53]

È del 1945 l'articolo _L'Analyse Structurale en Linguistique et en
Anthropologie_ ,[54] che ufficialmente segna la nascita dell'indagine
strutturalista lévi-straussiana in antropologia, e dove, tra l'altro, Lévi-
Strauss elabora la nozione di _atomo di parentela_ , la prima di quella
disciplina che sarà l'antropologia strutturale, ovverosia quella "struttura"
(avuncolare) irriducibile di parentela più semplice che si possa concepire, in
quanto essa racchiude in sé i tre tipi minimi fondamentali di relazioni
familiari sempre presenti in ogni forma nucleare di aggregazione sociale
umana, ovverosia la relazione di consanguineità, la relazione di parentela
acquisita, la relazione di filiazione.[55]

Negli Stati Uniti, Lévi-Strauss stringe pure amicizia con Franz Boas, uno dei
fondatori dell'antropologia americana, disciplina che insegna alla Columbia
University di New York, la cui opera svolgerà un ruolo di primo piano nella
formazione di Lévi-Strauss.[56] Nel 1948, torna a Parigi e, in quell'anno,
consegue il dottorato alla Sorbona (cercando dei relatori esterni disponibili)
con una tesi complementare ed una principale, come era tradizione in Francia,
rispettivamente dal titolo _La vie familiale et sociale des Indiens
Nambikwara_ ("La famiglia e la vita sociale degli Indiani Nambikwara") e _Les
structures élementaires de la parenté_ ("Le strutture elementari della
parentela"), quest'ultima già completa nel 1947 e che servì da base per i
corsi newyorkesi che Lévi-Strauss teneva.[57][58]

«Odio i viaggi e gli esploratori, ed ecco che mi accingo a raccontare le mie
spedizioni. Ma quanto tempo per decidermi!»

_Les structures élementaires de la parenté_ sono pubblicate l'anno seguente,
nel 1949, e l'opera è subito riconosciuta, ma solo entro la cerchia degli
specialisti,[59] come uno degli studi antropologici più importanti ed
innovativi sui rapporti di parentela fino a quel momento effettuati, frutto di
un'analisi formale sistematica dell'organizzazione familiare dei popoli e
basato sull'esame dei _sistemi_ (algebrici) di relazioni intercorrenti tra i
suoi vari componenti, nonché delle trasformazioni a cui questi sistemi sono
soggetti (nello spazio – cioè da un gruppo sociale ad un altro – e nel tempo)
le quali, a loro volta, individueranno quelle sottostanti _strutture_
universali (inconsce).[60]

Mentre, soprattutto tra gli antropologi anglofoni, si sosteneva che la
parentela è fondamentalmente basata sulla _discendenza unilineare_[61] e che i
gruppi di discendenza unilineare rappresentano la base dell'organizzazione
socio-economica ( _teoria della discendenza_ ),[62] Lévi-Strauss sostiene
invece che la parentela è basata su quell'alleanza ( _teoria dell'alleanza_
)[63] tra due famiglie che viene a instaurarsi, per via del _principio di
proibizione dell'incesto_, quando una donna, proveniente da un dato gruppo
sociale, sposa un uomo appartenente ad un altro gruppo sociale. In questi
termini, Lévi-Strauss introduce la nozione antropologica basilare di scambio,
quale fondamento di ogni possibile legame sociale, che sussume quella
economica.[64][65][66]

Tra gli anni '40 e '50, Lévi-Strauss continua a pubblicare, ottenendo sempre
maggior successo. Al suo ritorno in Francia, nel 1947, lavora dapprima come
ricercatore al CNRS, è poi vice-direttore prima al _Muséum National d'Histoire
Naturelle_ poi al _Musée de l'Homme_ , quindi, dal 1950, insegna all' _École
Pratique des Hautes Études_ ,[67] presso la V sezione "Sciences religieuses"
alla cattedra intitolata "Religions des peuples non-civilisés" (“Religioni dei
popoli non civilizzati”), precedentemente occupata da Marcel Mauss e poi
rinominata, da Lévi-Strauss, "Religions comparées des peuples sans écriture"
("Religioni comparate dei popoli senza scrittura"), succedendo a Maurice
Leenhardt.[68]

Nel 1952, pubblica, su commissione dell'UNESCO, un rapporto sul razzismo
intitolato _Race et Histoire_ , che verrà pubblicato in volume nel 1967. Nel
1953, a Parigi, Talcott Parsons, che Lévi-Strauss aveva conosciuto di sfuggita
negli Stati Uniti, durante una conferenza tenuta all'Università di Harvard
quand'era consigliere culturale per l'Ambasciata Francese nel 1944, lo mette
al corrente che l'Università di Harvard, sotto proposta di Clyde Kluckhohn,
aveva già predisposto una cattedra appositamente per lui come “full
professor”, e gli propone di sottoscrivere un contratto d'incarico già pronto.
Lévi-Strauss rinunciò, così come aveva fatto precedentemente su analoghe
proposte d'incarico offertegli da Kurt Lewin e Alfred Kroeber.[69]

Già conosciuto negli ambienti accademici francesi (con cui Lévi-Strauss non ha
mai avuto un buon rapporto[70]), nel 1955, con la pubblicazione di _Tristes
Tropiques_ , raggiunge un pubblico ancora più vasto. _Tristi Tropici_ è
essenzialmente un diario di viaggio nel quale egli annota tutte le sue
impressioni, frammiste a una serie di geniali considerazioni ed intuizioni sul
mondo primitivo amazzonico, che risalgono al lavoro sul campo svolto nel
periodo brasiliano 1935-39. In quest'opera unica, che è al contempo un
romanzo, un libro d'avventure, un ricco resoconto etnografico, un saggio
critico e altro ancora, sono descritti, con una prosa scorrevole e
affascinante, i viaggi compiuti da Lévi-Strauss, dal Brasile al Pakistan (in
cui si recò nel 1949 sotto incarico dell'UNESCO), assieme a riflessioni
critiche profonde sul senso della civiltà umana e sul suo destino, nonché sul
significato del lavoro etnografico.[71]

Tutti questi diversi piani di lettura, guidata quindi da differenti
prospettive, fanno di _Tristi tropici_ un capolavoro assoluto che cambiò i
destini dell'antropologia.[72] Presa in considerazione dal comitato
organizzatore del _Premio Goncourt_ , l' _Accadémie Goncourt_ si rammaricò
sinceramente, con un comunicato ufficiale, di non aver potuto premiare
_Tristes Tropiques_ perché, secondo i membri del comitato, non era un romanzo.
Per Lévi-Strauss, l'opera era la sintesi di quanto aveva fatto fino a quel
momento, tutto ciò in cui credeva o a cui pensava, oltreché il rammemorare a
sé stesso le sue passate esperienze con le popolazioni autoctone del Brasile,
i rischi occorsi al contatto con queste, le emozioni provate nell'entrare
nella loro vita quotidiana, nonché essere partecipe diretto del contatto più
intimo fra uomo e natura, che le società occidentali oramai
misconoscono.[73][74]

Nel 1959, grazie soprattutto all'interessamento di Maurice Merleau-Ponty,
diventa titolare della cattedra di Antropologia sociale al prestigioso
_Collège de France_ , che terrà fino al 1989, anno del suo pensionamento.[75]
Non molto tempo dopo, pubblica _Anthropologie structurale_ , frutto di una
sistematica riorganizzazione di suoi precedenti saggi ed altri scritti
composti dopo il 1945, opera che segna ufficialmente la nascita dell'
_antropologia strutturale_.

«Sono qui raccolti diciassette dei cento testi circa che ho scritto in quasi
trent'anni. Alcuni sono andati perduti; altri possono benissimo rimanere
nell'oblio. Tra quelli che mi sono apparsi meno indegni di sussistere, ho
fatto una scelta, scartando i lavori il cui carattere è puramente etnografico
e descrittivo, e anche altri, di portata teorica, ma la cui sostanza è
incorporata nel mio libro _Tristi Tropici_. Pubblico qui per la prima volta
due testi (i capitoli V e XVI), che, uniti ad altri quindici, mi sembrano
adatti a chiarire il metodo strutturale in antropologia[76].»

Nel 1960, crea il _Laboratoire d'anthropologie sociale_ (LAS), dipendente,
allo stesso tempo, dal CNRS, dal _Collége de France_ e dall' _École des Hautes
Études en Sciences Sociales_ , mentre, nel 1961, fonda, con Émile Benveniste,
Pierre Gourou e Jean Pouillon, una nuova rivista, _L'Homme_ , dedicata a studi
e ricerche di antropologia culturale e sociale, l'organo ufficiale
dell'etnologia francese, nelle intenzioni di Lévi-Strauss.[77]

Nel 1962, Lévi-Strauss è costretto a cambiare gli argomenti delle lezioni che
tiene all' _École des Hautes Études en Sciences Sociales_ – dove era nel
frattempo confluita anche la V Sezione di "Sciences religieuses" – e fino a
quel momento incentrati sulle regole matrimoniali e sui sistemi di parentela.
Scrive quindi _Le Totémisme aujourd'hui_ e, subito dopo, _Le Pensée Sauvage_ ,
i quali segnarono un punto di svolta nel pensiero e nella ricerca di Lévi-
Strauss, inaugurando un nuovo periodo della sua carriera, il più lungo, quello
dedicato alle rappresentazioni religiose, preludio alle successive
_Mythologiques_.[78]

Ne _Le Pensée Sauvage_ , Lévi-Strauss mette in chiaro quale intimo e recondito
legame indissolubile sussista fra le società occidentali e quelle che questa
reputa come "primitive" o "selvagge", da individuare in quelle strutture
mentali universali ed atemporali che sottostanno alla formazione di quelle
pressoché identiche disposizioni psico-cognitive con cui le diverse società
elaborano i propri miti, praticano i propri rituali, realizzano il necessario
radicamento territoriale e presiedono alla istituzione di quella complessa
organizzazione sociale dei propri componenti sorta dall'ineludibile esigenza
vitale di imporre quell'indispensabile ordine al fluire indistinto e caotico
del reale.[79]

Ormai avviato verso la fama internazionale,[80] Lévi-Strauss è ora impegnato,
dalla seconda metà degli anni sessanta fino ai primi anni settanta, alla
realizzazione di un ampio ed ambizioso progetto, concretizzato nei quattro
volumi di un'importante opera collettiva dal titolo _Mythologiques_. In essa,
tra i tanti risultati conseguiti, si analizza formalmente un singolo mito
seguendone le sue variazioni, o trasformazioni, da un gruppo sociale (inteso
formalmente come "sistema") ad un altro, dall'estremità del Sud America,
attraverso l'America Centrale e Settentrionale, fino al Circolo Artico,
esaminando quindi, con una metodologia tipicamente strutturalista, gli
invarianti formali delle trasformazioni cui sottostanno tali sistemi,
pervenendo così alla rilevazione della struttura mitica sottostante le
suddette trasformazioni cui sono soggetti questi sistemi, a prescindere dai
contenuti, storicamente determinati, di quest'ultimi.[81][82]

Nel 1971, Lévi-Strauss completa l'ultimo volume delle _Mythologique_ ,
concludendo un lungo e duro lavoro iniziato nel 1950,[83] e, nel 1973, viene
finalmente e meritatamente ammesso all'elitaria _Académie Française_ , il più
grande riconoscimento per un intellettuale francese. Già membro dell'
_American Academy of Arts and Letters_ , nel 1973 riceve l' _Erasmus Prize_ ,
nel 1986 il _Premio Nonino_ ,[84] nel 2003 il _Meister Eckhart Prize_ per la
filosofia, nonché la laurea ad honorem, fra le tante, dalle università di
Oxford, quella di Harvard e la Columbia University. Premiato della _Grand-
croix de la Légion d'honneur_ , ha ricevuto pure la nomina al merito di
_Commandeur de l'Ordre National du Mérite_ e di _Commandeur des Arts et des
Lettres_.

Anche dopo il pensionamento, egli non ha mai smesso di scrivere e pubblicare
lavori di ricerca, studi e riflessioni varie sull'arte, sulla musica, sulla
poesia, sulla società contemporanea, con accenti, su quest'ultima, alquanto
pessimistici.[85][86] Quando intervistato, spesso faceva riferimento a fatti,
avvenimenti e circostanze della sua lunga, ricca ed operosa vita umana e
scientifica.

Muore a Parigi, venerdì 30 ottobre 2009, all'età di quasi 101 anni[2].

È stato uno dei massimi pensatori del XX secolo.[87] La sua immensa opera fa
parte della grande eredità intellettuale del Novecento.[88]

Egli ha avuto un legame particolare con l'Italia, la prima nazione che ha
sempre mostrato una grande attenzione ed una indefessa sollecitudine, come
nessun altro paese, verso Lévi-Strauss, le sue opere, il suo lavoro.[89]

Lévi-Strauss cercò di applicare la linguistica strutturale di Ferdinand de
Saussure all'antropologia. I suoi studi riguardano, fra gli altri, la famiglia
e il mito. Levi-strauss connettendo cognitivismo e antropologia arricchisce il
tema dell'anti-etnocentrismo e del relativismo dell'antropologia. Attraverso
la ricerca di strutture logiche comuni a tutte le culture, di costanti comuni
che poi si manifestano in molteplici forme di concettualizzazione umana,
comprensibili solo nel contesto etnografico di riferimento, riconosce il
caratterere di sistematicità e razionalità del modo di vivere e pensare dei
popoli tribali[90].

Lévi-Strauss era ateo[91].

Secondo Lévi-Strauss tutte le culture pongono un divieto al desiderio
incestuoso e pertanto il divieto dell'incesto si configura come una legge
universale. Il tabù dell'incesto è, in pratica, la proibizione dell'endogamia,
il cui effetto, quindi, è l'incoraggiamento dell'esogamia. Grazie a
quest'ultima, la famiglia è in grado di stabilire relazioni esterne che
rafforzano la solidarietà sociale. Lévi-Strauss espresse ampiamente questa
teoria dell'alleanza matrimoniale nel suo _Le strutture elementari della
parentela_ (1949). La proibizione dell'incesto è la costante universale che
segna il passaggio dal puro stato di natura a una società umana seppure
minimamente organizzata.

In talune società antiche l'incesto era comunque spesso consuetudine nelle
famiglie che detenevano il potere, con l'evidente finalità
dell'autoconservazione dello stesso: esempi giunti fino a noi sono quelli dei
faraoni egizi.

«Proprio nella misura in cui pretendiamo di stabilire una discriminazione fra
le culture e fra i costumi, ci identifichiamo nel modo più completo con quelle
che cerchiamo di negare. Contestando l'umanità di coloro che appaiono come i
più «selvaggi» o «barbari» fra i suoi rappresentanti, non facciamo altro che
assumere un loro atteggiamento tipico. Il barbaro è anzitutto l'uomo che crede
nella barbarie.»

Lévi-Strauss aderisce ad una forma di relativismo culturale sulla scia di
Franz Boas, Melville Jean Herskovits e Margaret Mead: ogni società è unica e
diversa da tutte le altre, mentre i costumi hanno sempre una giustificazione
nel loro contesto specifico. Il relativismo culturale porta avanti la
convinzione per cui ogni cultura ha una valenza incommensurabile rispetto alle
altre, ed ha quindi valore di per sé stessa e non per una sua valenza teorica
o pratica, per questo è barbaro non solo chi pare avere una civiltà meno
sviluppata, ma anche chi crede che "esista la barbarie".[93]

I vari gruppi etnici dispongono quindi di diverse culture e tutte hanno
valenza in quanto tali. Il ruolo dell'antropologo viene di conseguenza
ristretto all'analisi e alla conoscenza profonda di tali espressioni culturali
da un punto di vista emico, mentre ogni valutazione di valore viene messa al
bando come espressione di etnocentrismo, ovvero del punto di vista opposto
rispetto al relativismo.

Notevoli critiche, a cui sono sempre corrisposte puntuali controrepliche di
difesa, sono state mosse alle idee di Lévi-Strauss, specialmente a partire dal
Sessantotto californiano, quando furono totalmente rigettate sia dai teorici
delle minoranze afroamericane (Angela Davis, Stokely Carmichael, Huey Newton)
sia dal _gotha_ dei sociologi ed antropologi statunitensi (tra cui Herbert
Marcuse e Desmond Morris), principalmente per i concetti antropologici, ma
essere furono criticate anche da studiosi marxisti e da alcuni neohegelisti
quali Francis Fukuyama.[93]

Per Edward Said e i suoi allievi, Lévi-Strauss resta, involontariamente e
inconsciamente, un etnocentrico europeo, in quanto assume per forza di cosa
l'atteggiamento dello studioso bianco, nonostante dica apertamente il
contrario, ossia che tutte le culture hanno pari dignità.

I critici religiosi gli rimproverano il suo pessimismo anti-antropocentrico,
anti-umanistico e al contempo irreligioso e materialistico, con cui affronta
la storia umana[94]; relativizzando le culture si rischierebbe di
relativizzare la morale in senso nietzschano[93] e sminuire il ruolo umano:

«Il mondo è iniziato senza la razza umana e certamente non finirà con essa.»

I principali appunti tecnici antropologici mossi al filosofo originario del
Belgio furono invece:

Riflettendo sul «difficile incontro» tra antropologia e storia, Giuseppe
Galasso "ha preso in esame le oscillazioni e le incertezze che caratterizzano
la posizione assunta da Claude Lévi-Strauss. Galasso ha posto in luce la forte
divaricazione degli interessi dello studioso francese tra un’analisi attenta
alla ricerca di elementi invariabili e una valorizzazione del momento storico,
per poi problematizzare l’assunto che vuole l’antropologia essenzialmente
volta allo studio di popoli, civiltà e culture distanti da noi nello spazio e
nel tempo (le cosiddette società «primitive», «elementari», «selvagge»)[95].

Il filosofo ebreo credente Emmanuel Lévinas si oppose anche lui a Lévi-
Strauss, definendo _Tristi tropici_ come _«il libro più ateo scritto ai nostri
giorni, il libro assolutamente disorientato e più disorientante»_[96],
attaccando il relativismo dell'antropologo come una forma di _"ateismo e
indifferentismo assoluto"_.[94]

La concezione relativistica di Lévi-Strauss è stata fatta propria da alcuni
movimenti del terzomondismo e per la decolonizzazione.

Il giornalista e scrittore italiano Massimo Fini ha riconosciuto l'influenza
dell'antropologo sulla sua visione del mondo.[93]

Altri progetti

