Con il termine **trasporto solido** si designa la capacità di un corso d'acqua
di trasportare a valle materiali solidi. Attraverso il flusso idrico dei corsi
d'acqua superficiali tali detriti vengono in parte trasportati verso i laghi e
il mare e in parte vanno a depositarsi, progressivamente, lungo il percorso, o
nell'alveo o, in caso di esondazione, nella pianura alluvionale ove scorre il
fiume [1].

Si possono annoverare varie differenti modalità di trasporto solido:

La _portata solida_ misura, nell'unità di tempo, la quantità di sostanza
solida trasportata da un corso d'acqua attraverso ad una determinata sezione
idraulica. [3]

In funzione della pendenza del letto del corso d'acqua, della sua portata e
quindi della velocità della corrente, il fenomeno di deposito interessa
elementi di granulometria via via sempre più fine al diminuire di tali
fattori. Maggiore è la forza della corrente, maggiore è la parte del trasporto
solido che rimane in sospensione nelle acque e quella che scorre sul fondo, a
scapito di quella che si deposita.

Chiaro effetto di tale fenomeno è il variare della granulometria degli
elementi costituenti il fondo-alveo in funzione della pendenza del corso
d'acqua: il letto dei torrenti è coperto da massi e grossi ciottoli, elementi
che la corrente non è in grado di trascinare con sé, mentre tutti gli altri
elementi più fini sono stati trasportati più a valle. Al diminuire della
velocità della corrente anche la granulometria dei materiali depositatisi
diminuisce, sino a giungere, in prossimità dello sbocco in mare, a quella
delle sabbie e dei limi. I fondali dei laghi e delle lagune, dato l'effetto
irrilevante del trasporto solido su di essi, possono essere formati da
depositi di argilla.

Il processo di trasporto solido (come quello complementare della
sedimentazione), non è costante ma varia al mutare della portata del corso
d'acqua. In occasione degli eventi di morbida e di piena dei corsi d'acqua
avviene una generale rimodulazione di tali fenomeni con la rimobilitazione di
inerti già sedimentati e una conseguente più rapida traslazione verso valle
dei depositi costituenti i fondali.[4]

Le colate detritiche e di fango, rappresentano una modalità di trasporto
solido intermedia tra i _movimenti di massa_ ( _frane_ ) e il trasporto solido
effettuato dei corsi d'acqua. Coinvolgono masse di detriti o di fango imbevute
d'acqua che si comportano in modo simile ad un fluido.[2]

