**Opposizione (277)**

La **Camera dei deputati** (a volte chiamata più semplicemente **Camera** ),
nel sistema politico italiano, è una delle due assemblee legislative o camere,
insieme al Senato della Repubblica, che costituiscono il Parlamento italiano.
Dal 1861 al 1946 esistette la Camera dei deputati del Regno d'Italia, eccetto
che per una breve parentesi tra il 1939 e il 1943, quando cambiò denominazione
in Camera dei fasci e delle corporazioni. I due rami del Parlamento si
rapportano secondo un sistema bicamerale perfetto o paritario, cioè svolgono
in pari grado le stesse funzioni, anche se separatamente.

A norma dell'art. 56 Cost., la Camera è composta globalmente da 630 deputati,
di cui 618 eletti in Italia in circoscrizioni regionali e sub-regionali di
lista, e 12 in rappresentanza degli italiani residenti all'estero. Il
parlamentare della Camera è detto _deputato_. La carica di deputato è nominale
e termina con la fine della legislatura salvo dimissioni del parlamentare

Sede della Camera dei deputati è Palazzo Montecitorio, dove si riunisce sin
dal 1871, poco dopo lo spostamento della capitale dell'allora Regno d'Italia a
Roma.

Le sedi precedenti della Camera del Regno d'Italia furono Palazzo Carignano a
Torino (1861-1865) e Palazzo Vecchio a Firenze (1865-1871).

A Montecitorio sedettero anche gli organi assembleari che interruppero la
sequenza tra Camera dei deputati del Regno d'Italia e Camera dei deputati
della Repubblica Italiana: dal 1939 al 1943, durante il regime fascista, la
Camera dei deputati fu sostituita dalla Camera dei fasci e delle corporazioni,
la quale fu a sua volta succeduta, dal 1946 al 1948, dalla Assemblea
Costituente della Repubblica Italiana.

La carica di deputato è esclusivamente elettiva con suffragio universale e
diretto da parte di tutti i cittadini maggiorenni al giorno delle elezioni, e
termina con la fine della legislatura stabilita in cinque anni, salvo nei casi
di scioglimento anticipato della Camera da parte del presidente della
Repubblica in accordo col presidente della Camera. A differenza del Senato, la
cui età minima per essere eletti è di quaranta anni, può essere eletto
deputato il cittadino che nel giorno dell'elezioni abbia compiuto i
venticinque anni.

L'art. 61 della Costituzione prevede che le elezioni per il rinnovo della
Camera avvengano entro 70 giorni dalla fine della precedente. Il collegio così
rinnovato si riunisce entro venti giorni dalle elezioni.

Dopo la pronuncia di parziale incostituzionalità della legge Calderoli, dal
2017 è in vigore un nuovo sistema elettorale di tipo misto a prevalenza
proporzionale: 232 deputati sono eletti con un sistema maggioritario
nell'ambito di altrettanti collegi uninominali e 386 con un sistema
proporzionale. La soglia di sbarramento, determinata tuttavia su base
nazionale, esclude dalla ripartizione dei seggi le liste che ottengano meno
del 3% dei voti validi. Non è ammesso il voto di preferenza, cosicché i
candidati sono eletti semplicemente secondo l'ordine con il quale compaiono
nella lista, né il voto disgiunto, che invalida la scheda elettorale.

Originariamente lo Statuto Albertino[3] e la Costituzione repubblicana
prevedevano un numero di deputati variabile in base alla popolazione di
ciascuna circoscrizione; in seguito il numero totale venne fissato a 630.

La prima legge elettorale, mutuata da quella in vigore nel Regno di Sardegna,
prevedeva un'elezione del Parlamento Italiano mediante uno scrutinio
maggioritario a doppio turno, con il paese suddiviso in tanti collegi quanti
erano i seggi dell'assemblea.

La prima modifica avvenne nel 1919 quando si passò a un meccanismo
proporzionale fra liste concorrenti di partito.

L'avvento del fascismo diede luogo a una svolta antidemocratica nel sistema
elettorale, dapprima con la legge Acerbo che nel 1924 corresse la
proporzionale con un larghissimo premio di maggioranza, pari ai due terzi dei
seggi, a favore della lista più votata, e poi col passaggio nel 1929 a un
sistema plebiscitario in cui una formale approvazione popolare giustificava
l'elezione esclusiva dei candidati designati dal regime. La caduta del regime
fascista con il conseguente ristabilimento delle libertà democratiche, sin
dalle elezioni dell'Assemblea Costituente nel 1946, permise il ritorno a una
legge elettorale che prevedesse una ripartizione proporzionale dei seggi su
base circoscrizionale e con assegnazione dei resti su base nazionale.

A partire dal 1994 si passò dal proporzionale puro a un nuovo sistema
elettorale prevalentemente maggioritario (legge Mattarella): il 75% dei
deputati (ossia 475) veniva eletto con un sistema di tipo maggioritario: in
ciascuno dei 475 collegi uninominali in cui era diviso il territorio italiano,
veniva eletto solo chi in essi raccoglieva il maggior numero di voti, mentre
il restante 25% dei seggi veniva eletto con un sistema proporzionale, corretto
con un meccanismo per favorire i partiti perdenti nei collegi uninominali, ma
con uno sbarramento per i partiti che non superavano il 4% dei voti.

Nel 2006, dopo tre legislature, è stata applicata una nuova legge
proporzionale, senza possibilità di indicare preferenze fra i candidati ma
solo a una lista, corretta con un premio per la coalizione di maggioranza
relativa (ottiene 340 seggi, se non riesce ad ottenerne un numero superiore),
e si è assegnato per la prima volta dei seggi per gli eletti dai cittadini
residenti all'estero.

Nel 2015 la legge Calderoli, già dichiarata parzialmente incostituzionale
l'anno precedente, fu definitivamente sostituita dal cosiddetto Italicum, di
impianto proporzionale, seppur corretto, a doppio turno con ballottaggio. La
nuova legge prevede una combinazione di capilista "bloccati" e preferenze,
oltre a mantenere il premio di maggioranza di 340 seggi alla lista (non più
alla coalizione) che raggiunga almeno il 40% dei voti o che vinca
all'eventuale ballottaggio.

In seguito è entrata in vigore la legge 165/2017 che, con il decreto di
attuazione (d.lgs. 189/2017), istituisce un complesso sistema misto di
proporzionale (basato su piccoli collegi e liste bloccate) e uninominale, a
prevalenza proporzionale (v. sopra).

La Camera è costituita da tutti i deputati riuniti in seduta a Montecitorio,
che organizzano il proprio lavoro secondo un calendario costituito da ordini
del giorno. Alle riunioni dell'assemblea ha diritto di assistere alle sedute
anche il Governo con i suoi ministri. Se richiesto, il Governo ha l'obbligo di
partecipare alle sedute. Reciprocamente, il Governo ha diritto di essere
sentito ogni volta che lo richiede[4].

La durata in carica della Camera (e così pure del Senato) è di cinque anni, ma
continua a esercitare il mandato elettorale in due casi:

La Camera, secondo l'art. 62 della Costituzione, si riunisce di diritto due
volte l'anno, il primo giorno non festivo di febbraio e di ottobre. Il
presidente dell'assemblea, il presidente della Repubblica o un terzo dei
componenti dell'assemblea può convocarla in via straordinaria (nel qual caso,
il Senato può riunirsi di diritto).

Quando il Governo emana provvedimenti d'urgenza con forza di legge (decreti
legge) deve presentarli al Parlamento per la richiesta di conversione in legge
ordinaria il giorno stesso della pubblicazione sulla Gazzetta Ufficiale. Se le
Camere sono state sciolte, vengono appositamente convocate e devono riunirsi
entro cinque giorni (art. 77 Cost.).

L'art. 64 della Costituzione, dispone che _ciascuna Camera adotta il proprio
regolamento a maggioranza assoluta dei suoi componenti_. È ovvia
interpretazione che anche eventuali modifiche ed integrazioni del disposto
regolamentare siano sottoposte al vaglio finale dell'assemblea con analoga
maggioranza parlamentare. La Giunta per il Regolamento della Camera e del
Senato svolgono un ruolo di consulenza tecnico-giuridica su questa importante
materia.  
Il Regolamento della Camera e del Senato disciplinano, in modo tra loro
indipendente anche se coordinato, _le modalità di esercizio delle funzioni dei
due rami del Parlamento, la definizione degli organi e delle procedure, nonché
l'organizzazione interna, nel rispetto dei principi posti dalla stessa
Costituzione_[5].  
Per la natura regolamentare dell'atto e per i principi costituzionali di
autonomia dei due rami del Parlamento cui dà attuazione, esso non è sottoposto
al vaglio di legittimità della Consulta, se non per il formale rispetto dei
requisiti di approvazione.

I criteri per verificare l'esistenza di una maggioranza alla Camera sono
disciplinati dall'articolo 64 della Costituzione.

Una seduta della Camera è valida se è presente la maggioranza dei componenti:
il numero legale è quindi 316 (la metà più uno degli aventi diritto a
partecipare). Questo quorum è definito _strutturale_. Tale numero legale si
suppone esistente, finché non ne viene richiesta la verifica da alcuni
parlamentari o dal presidente dell'Assemblea. Nel caso non si raggiunga il
numero legale la seduta è tolta o rinviata.

Una delibera della Camera è valida se è votata dalla maggioranza dei presenti.
Questo quorum è detto _funzionale_. La Costituzione prevede anche maggioranze
diverse per casi speciali.

L'articolo 64, terzo comma, della Costituzione prevede che le proposte, salve
le maggioranze speciali previste, sono ordinariamente "adottate a maggioranza
dei presenti".

Nel regolamento della Camera è previsto che la maggioranza sia calcolata sulla
base del numero dei deputati che nella votazione hanno espresso un voto,
favorevole o contrario (considerati "presenti"), non contando gli astenuti
(considerati "assenti"), calcolati invece ai fini del numero legale. Pertanto,
se vi sono numerosi deputati (di solito gruppi) che si astengono, la
maggioranza (ossia il numero minimo di voti favorevoli che una proposta deve
ricevere per essere approvata) cala molto, proprio per questa definizione data
di "presenti". La Corte costituzionale, investita dell'argomento, si è
espressa nella sentenza n. 78 del 1984 (vedi, in particolare, i punti 3 e 4
del "diritto"); il giudice a quo metteva, infatti, in dubbio, la legittimità
costituzionale della norma regolamentare (art. 48, co. 2), ritenendola in
contrasto con l'articolo 64, terzo comma, della Costituzione, in ordine alla
legge 22 ottobre 1971, n. 865, approvata dalla Camera (con modalità ritenuta
illecita), modificata dal Senato e definitivamente approvata dalla Camera, nel
nuovo testo, con una maggioranza sicuramente conforme alla Costituzione.

Nella prima deliberazione del 26 maggio 1971, il progetto di legge fu votato
con 198 favorevoli, 121 contrari e 154 astenuti; il Presidente Pertini non
ebbe problemi a dichiararne l'approvazione, ex art. 48, co. 2 RC; la
maggioranza, quindi, fu calcolata sulla base del 319 deputati che avevano
votati sì o no, senza computare i 154 astenuti. Qualora, invece, la
maggioranza fosse stata calcolata sulla base di tutti i deputati "presenti",
ossia che si trovavano nell'Aula al momento della deliberazione (319+154=473),
la proposta sarebbe stata respinta, perché i favorevoli (198) erano in numero
minore della maggioranza (473/2+1=238). La Corte ha ribadito, con la citata
sentenza n. 78, l'autonomia regolamentare di ciascuna Camera, però: cioè, in
sede di formazione del Regolamento, ogni Camera è libera di attuare come
meglio crede le norme costituzionali che la riguardano.

Il Presidente della Camera dei deputati è la terza carica dello Stato, dopo il
Presidente della Repubblica e il Presidente del Senato. Il suo ruolo è quello
di presiede le sedute dell'assemblea, mantenendo l'ordine in aula, fare
rispettare il Regolamento della Camera, giudicare sull'ammissibilità dei testi
e degli emendamenti proposti e garantire un funzionamento dei lavori adeguato
per lo svolgimento delle prerogative della Camera.

Il Presidente siede al centro dell'assemblea, nel seggio più alto, munito di
campanello per mantenere l'ordine e di apposti meccanismi elettronici per
gestire le votazioni, i microfoni dei deputati e gli altri apparati.

Il Presidente della Camera presiede le sedute comuni del Parlamento.

Per la XVIII Legislatura, il ruolo di presidente della Camera è ricoperto da
Roberto Fico, eletto il 24 marzo 2018 al quarto scrutinio con 422 voti su 620.

L'Ufficio di presidenza (art. 5 e 12 regolamento interno) è presieduto dal
presidente della Camera dei deputati ed è composto:

Il numero dei deputati segretari può essere elevato al fine di consentire la
presenza di tutti i gruppi parlamentari nell'Ufficio di presidenza (art. 5,
commi 4 e 5 reg.).

Tra le competenze dell'Ufficio di presidenza, cui sono attribuiti anche poteri
normativi interni, si segnalano quelle in materia di:

In base al Regolamento della Camera (art. 10) tre deputati questori curano
collegialmente il buon andamento dell'Amministrazione, vigilando
sull'applicazione delle relative norme e delle direttive del presidente. Il
Collegio dei questori elabora annualmente il progetto di bilancio interno, che
è sottoposto successivamente all'esame dell'Ufficio di presidenza (di cui i
deputati questori fanno parte) ed è poi discusso e approvato dall'Assemblea. I
questori sovraintendono alle spese della Camera, al cerimoniale, al
mantenimento dell'ordine e alla sicurezza delle sedi della Camera, secondo le
disposizioni del presidente. A tal fine, poiché la forza pubblica non può
entrare nelle sedi della Camera senza autorizzazione del presidente, i
questori dispongono degli assistenti parlamentari[6].

La Conferenza dei presidenti di gruppo è presieduta dal presidente della
Camera e costituita dai presidenti di tutti i gruppi Parlamentari. Il Governo
è sempre informato delle riunioni della Conferenza per farvi intervenire un
proprio rappresentante (articolo 13, comma 1, del Regolamento).

Alla Conferenza possono essere, inoltre, invitati i vicepresidenti della
Camera e i presidenti delle Commissioni parlamentari, nonché, ove la
straordinaria importanza della questione da esaminare lo richieda, anche i
rappresentanti delle componenti politiche del Gruppo misto alle quali
appartengano almeno dieci deputati, nonché il rappresentante della componente
formata dai deputati appartenenti alle minoranze linguistiche (articolo 13,
comma 2, del Regolamento).

La Conferenza dei presidenti di gruppo viene convocata dal presidente della
Camera, ogni qualvolta lo ritenga utile, anche su richiesta del Governo o di
un presidente di gruppo, per esaminare lo svolgimento dei lavori
dell'Assemblea e delle Commissioni (articolo 13, comma 1, del Regolamento).

Alla Conferenza spetta definire la programmazione dei lavori della Camera,
attraverso la predisposizione del programma e del calendario dei lavori
dell'Assemblea (articoli 23 e 24 del Regolamento). Il presidente della Camera
può convocare preliminarmente la Conferenza dei presidenti delle Commissioni
permanenti. La Conferenza delibera, inoltre, sulle richieste di urgenza
relative a progetti di legge (articolo 69, del Regolamento), sul termine
richiesto dal Governo per la conclusione dell'esame in Assemblea di un disegno
di legge collegato alla manovra di finanza pubblica (articolo 123-bis del
Regolamento), nonché sulla fissazione di un nuovo termine per la presentazione
delle relazioni delle Commissioni su progetti di legge iscritti nel programma
dei lavori dell'Assemblea, qualora il Governo, senza indicarne il motivo,
abbia omesso di fornire nei tempi stabiliti i dati e le informazioni richiesti
dalla Commissione (articolo 79, comma 7, del Regolamento).

Ai fini di un adeguato funzionamento della Camera, i parlamentari si ordinano
secondo il loro orientamento politico. Questi raggruppamenti prendono il nome
di _Gruppi parlamentari_. È previsto un gruppo misto per raccogliere i
parlamentari che non riescono a formare un gruppo di almeno venti deputati o
che non si iscrivono ad alcuna componente.

I gruppi hanno un organo direttivo ed eleggono un presidente. I presidenti dei
gruppi parlamentari si riuniscono per decidere i lavori della Camera, nella
_Conferenza dei presidenti_ , partecipano alle consultazioni svolte dal
presidente della Repubblica in occasione della formazione del Governo.

Vi è un orientamento al voto negli appartenenti al gruppo; in casi rilevanti,
coloro che si dissociano, possono venire espulsi e finire così nel gruppo
misto.

La Camera ha istituito 14 _Commissioni permanenti_. Questi i loro campi
d'azione: affari costituzionali, giustizia, affari esteri, difesa, bilancio,
finanze e tesoro, cultura e istruzione, ambiente, trasporti e
telecomunicazioni, attività produttive, lavoro, affari sociali, agricoltura,
Unione europea.

Due sono, invece, le _Commissioni speciali_ : una si occupa dell'esame dei
disegni di legge di conversione, l'altra è un giurì d'onore che valuta la
fondatezza delle accuse nel caso in cui un deputato si senta leso nella sua
onorabilità da accuse mossegli nel corso di una discussione parlamentare.

I membri delle giunte sono nominati dal presidente dell'assemblea cercando di
rispettare il criterio della proporzionalità fra i vari gruppi parlamentari.
Le giunte per la Camera sono: giunta per il regolamento, giunta per le
elezioni, giunta per le autorizzazioni a procedere, per gli affari delle
Comunità europee.

Le giunte per il Senato sono: giunta per il regolamento, giunta delle elezioni
e delle immunità parlamentari, giunta per gli affari delle Comunità europee.
Vi sarebbe inoltre la Commissione per la biblioteca e per l'archivio storico,
anche se in considerazione della sua scarsa rilevanza, talvolta questa giunta
parlamentare viene omessa.

Il Comitato per la legislazione, organo parlamentare presente solo alla Camera
- non esiste un corrispondente al Senato \- è un comitato composto da dieci
deputati di nomina presidenziale, in numero pari tra maggioranza ed
opposizione. Il suo ruolo è quello di esprimere un parere su alcuni progetti
di legge (tutti quelli di conversione di un decreto-legge e di delega
legislativa, nonché quelli per cui, in generale, tale parere è stato chiesto
da un quinto dei membri della Commissione che esamina il progetto in sede
referente). Il parere del Comitato non si concentra tanto nel merito del
provvedimento, quanto nella qualità del linguaggio giuridico con cui esso è
scritto (si valutano l'omogeneità, la chiarezza espositiva ecc., nonché gli
effetti che la legge avrà, se approvata, nell'ordinamento italiano). La
presidenza del Comitato varia ogni sei mesi, per permettere a tutti i dieci
deputati che lo compongono di presiederlo nell'arco della legislatura (sei
mesi per dieci deputati, cioè cinque anni). L'articolo di riferimento nel
Regolamento della Camera dei deputati è il 16 _-bis_ (nonché il 96 _-bis_
sull'assegnazione dei decreti-legge); si vedano anche i pareri della Giunta
per il Regolamento del 16 ottobre 2001 e del 6 ottobre 2009 nonché il
dibattito avvenuto in seno al Comitato medesimo nella seduta del 9 ottobre
2012 (pag. 10 e 11)

All'interno della Camera si possono costituire delle commissioni d'inchiesta
con il compito di indagare su avvenimenti di particolare importanza per la
vita dello Stato. Esse sono normalmente di tipo "bicamerale", cioè composte
sia da senatori che da deputati.

Queste funzioni, previste dall'art. 82 della Costituzione, sono svolte con gli
stessi poteri dei giudici penali, ma le commissioni non hanno il potere di
comminare condanne penali. Alla fine dei lavori la commissione incaricata
presenta una relazione al Parlamento, il quale potrà occuparsi di prendere le
misure legislative che riterrà opportune oppure di rimuovere i ministri che
hanno agito contra legem.

Un esempio è la «commissione parlamentare d'inchiesta sul fenomeno della
criminalità organizzata», istituita per la lotta alla mafia.

L'immunità di sede dei palazzi che ospitano la Camera si estende, per quanto
riguarda palazzo Montecitorio, anche allo spazio tra l'ingresso principale e
l'obelisco della piazza; la giurisdizione degli Assistenti Parlamentari, agli
ordini dei deputati questori, cede alla forza pubblica esterna (polizia e
carabinieri) soltanto su esplicito consenso del presidente della Camera.

Tale consenso è stato accordato nel caso dell'inchiesta penale del 2009 per
falso nelle timbrature della presenza di alcuni dipendenti nell'orario di
servizio[7]: sono stati effettuati controlli di polizia (seppure dall'Ufficio
di polizia interno a Montecitorio) che trovano precedenti soltanto nei
pedinamenti autorizzati nel 1935-1936 dal presidente Costanzo Ciano in un caso
di pederastia che diede luogo al collocamento a riposo di un direttore
dell'ufficio di questura[8].

Altri progetti

