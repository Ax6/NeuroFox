**Eros Ramazzotti** , all'anagrafe **Eros Luciano Walter Ramazzotti** (Roma,
28 ottobre 1963), è un cantautore italiano.

È uno dei cantanti di maggiore successo nel panorama della musica leggera
italiana, del pop rock[1], e del pop latino a livello internazionale dagli
anni ottanta.[2] Dal 1984 ha venduto circa 60 milioni di dischi ed è tra gli
artisti italiani che hanno venduto il maggior numero di dischi.[3] Ramazzotti
vanta anche importanti collaborazioni artistiche con cantanti di levatura
internazionale come Tina Turner, Cher, Anastacia, Ricky Martin, Luis Fonsi,
Joe Cocker, Andrea Bocelli e Luciano Pavarotti vincendo, inoltre, numerosi
premi e riconoscimenti (come l'Echo Music Award 1999 e il NIAF Award 2008)
ottenuti per aver promosso l'immagine della musica italiana all'estero.

Figlio di Rodolfo Ramazzotti, operaio edile, e di Raffaela Molina, casalinga,
originari lui della provincia di Viterbo, lei di quella di Vibo Valentia, Eros
cresce nel quartiere periferico di Roma sud-est Cinecittà, nel comprensorio di
case popolari _Lamaro_.

Suo padre era musicista e cantante amatoriale. Sin da giovane, Eros mostra una
precoce predisposizione per la musica interessandosi prima allo studio del
pianoforte e poi della chitarra, avvalendosi di due suoi amici del suo
quartiere, uno chitarrista jazz, l'altro intrattenitore di piano bar.

Dopo la licenza media, Eros fa domanda di ammissione al Conservatorio di Roma,
ma viene respinto. Si iscrive alla ragioneria, il cui istituto si trovava
dirimpetto casa sua: dopo tre anni frequentati con scarso interesse e profitto
abbandona gli studi. I suoi coetanei e amici di allora lo ricordano in perenne
compagnia del suo cane _Billy_ , dal quale mai si separa.

Dopo un tentativo fallito della famiglia di emigrare in Australia (erano in
procinto di vendere il loro modesto appartamento), Eros trascorre un intero
anno a studiare inglese.

Nel 1981 partecipa al concorso Voci Nuove del Festival di Castrocaro, dove
presenta la canzone _Rock '80_ , scritta qualche anno prima.

La vittoria arride a Zucchero e a Fiordaliso, ma il giovane Ramazzotti, prima
della manifestazione, viene fatto esibire da Gianni Ravera, assieme a tutti
gli altri giovani talenti, dinanzi ai vari rappresentanti delle case
discografiche. Riceve solo due preferenze, da Roberto Galanti e dal barone
Lando Lanni, fondatori e soci della neonata casa discografica milanese DDD -
Drogueria di Drugolo. I due, per non condizionare la scelta, votano
separatamente, ed entrambi rimangono affascinati dal timbro nasale che in
seguito sarebbe diventato tratto distintivo predominante nella sua vocalità. È
lo stesso Ravera a mediare, in seguito, l'offerta del contratto nei suoi
uffici di Roma.

Nel 1982 partecipa a Un disco per l'estate di Saint-Vincent con la canzone _Ad
un amico_ , composta con Roberto Colombo, dedicata a un amico d'infanzia
prematuramente scomparso.  
In questo periodo, viaggia in Italia, esibendosi pubblicamente e rilasciando
interviste a emittenti radiofoniche private per pubblicizzare la propria
musica, che le case discografiche inizialmente non intendevano pubblicare.[4]

Il primo approccio importante al mondo musicale è del 1983 ai Castelli Romani,
quando partecipa a una manifestazione canora nella quale interpreta Pezzi di
vetro, di Francesco De Gregori.

Il 3 febbraio 1984 partecipa al Festival di Sanremo, nella sezione _Nuove
Proposte_ , con il brano _Terra promessa_ , un disco che sarebbe dovuto uscire
a ottobre, ma che venne proposto alle selezioni di Sanremo Giovani; ammesso
alla finale, vince la manifestazione nella sezione nuove proposte[5]. Grazie
anche all'arrangiamento vagamente dance ne viene realizzata una seconda
versione estesa, pubblicata su discomix. Inizia da lì la sua notorietà, anche
internazionale, quando comincia ad affrontare platee tedesche, austriache e
svizzere. Sempre nel 1984, alla Vela d'Oro di Riva del Garda, presenta la
canzone _Buongiorno Bambina_.

Si ripresenta nell'edizione del Festival di Sanremo 1985, stavolta tra i
"big", con il brano _Una storia importante_[6]. Si classifica sesto ma a
livello discografico è un trionfo; difatti, il singolo sanremese vende oltre
un milione di copie in Francia. Segue la pubblicazione del suo primo album,
_Cuori agitati_ inciso anche in lingua spagnola col titolo _Almas rebeldes_.

L'anno seguente trionfa anche nella classifica finale, ottenendo il primo
posto a Sanremo con _Adesso tu_[7], che fa da apripista all'uscita del secondo
album, _Nuovi eroi_ , titolo omonimo per un'altra sua canzone di successo.
Anche questo album viene inciso in lingua spagnola, a conferma della sua
popolarità oltre confine. In quello stesso anno vince anche il suo primo
Festivalbar, nella categoria 33 giri con l'album _Nuovi eroi_.[8]

Il terzo album, _In certi momenti_ , esce il 28 ottobre 1987, giorno del suo
ventiquattresimo compleanno, e vede la partecipazione di Patsy Kensit nel
brano _La luce buona delle stelle_ – avvio di molte prestigiose collaborazioni
internazionali nella carriera del cantante – ed è il suo primo lavoro a
entrare nelle posizioni più alte delle classifiche europee. Per promuoverlo,
Ramazzotti inizia un tour durato nove mesi, che registra ottimi risultati di
pubblico. Anche il numero di copie vendute è significativo: oltre 3 milioni.

Nel 1988 pubblica l'EP _Musica è_.

Nell'aprile del 1990 esce _In ogni senso_[9], che viene presentato a Venezia
in una conferenza stampa ufficiale[9], nella quale figurano accreditati circa
200 giornalisti internazionali[10]; l'album viene infatti pubblicato in 15
nazioni[9]. Il nuovo lavoro contiene alcune delle canzoni più celebri del suo
repertorio, e durante la tournée promozionale, per la prima volta dopo due
anni di lontananza dai palcoscenici, su consiglio del noto discografico
statunitense Clive Davis[9], tiene un concerto negli Stati Uniti, al Radio
City Music Hall di New York (19 luglio 1991[10]), che risulterà un " _tutto
esaurito_ "[10].

Il 28 ottobre successivo esce il suo primo album doppio dal vivo, Eros in
concert; il seguente 4 dicembre, Canale 5 trasmette in esclusiva per l'Italia,
e in leggera differita sulla diretta in mondovisione, l'esibizione di
Barcellona, tappa del mini-tour promozionale del disco live[11]. Le parti più
significative di questo concerto, il cui incasso viene interamente devoluto da
Ramazzotti in beneficenza, diviso a metà tra le Associazioni per la lotta al
cancro italiana e spagnola[11], verranno poi riproposte in una VHS pubblicata
nel 1992 col titolo _Eros Ramazzotti - In giro per il mondo_ , insieme ad
immagini inedite girate a New York.

Il 12 maggio 1992 vola con Gianni Morandi a Los Angeles per presentare a
Michael Jackson il loro impegno benefico per l'infanzia grazie alla Nazionale
Cantanti con la partita di calcio svoltasi poi il 3 giugno dello stesso anno.
I tre appaiono sulla copertina del _numero 22_ di TV Sorrisi e Canzoni[12]
uscito a fine maggio. Lo stesso anno Eros duetta con Biagio Antonacci
nell'album Liberatemi e partecipa in Argentina alla manifestazione musicale
_Toma La luna_.

Nel 1993 esce il suo nuovo album _Tutte storie_ , trainato dal successo del
singolo _Cose della vita_ il cui videoclip viene firmato dal regista Spike
Lee;[13] è la prima volta che l'artista statunitense lavora con un artista
europeo. Il giro di concerti atto a promuovere l'uscita dell'album si risolve
di nuovo con ampi trionfi ed è tra i più importanti della sua carriera; si
conclude nel Nord America e per la prima volta nei paesi latino-americani: nel
novembre 1994 il cantante si esibisce agli MTV Europe Music Award di Berlino.
L'album venderà oltre 5 milioni di copie in tutto il mondo.

Il 1994 per Ramazzotti inizia con la creazione di una sua società produttiva e
organizzativa, la Radiorama, e con la firma di un nuovo contratto discografico
con la BMG International, che da qui in avanti ne detiene l'esclusiva
mondiale.

Nell'estate 1995 partecipa alla manifestazione musicale europea _Summer
Festival_ , svolta in sette stadi europei e per la prima volta ha l'occasione
di esibirsi con celebrità rock come Rod Stewart, Elton John, Joe Cocker, Jimmy
Page, Robert Plant e Sheryl Crow. È in quella occasione che conosce dopo un
concerto a Milano la modella svizzera Michelle Hunziker.

Nella tarda primavera del 1996 esce _Dove c'è musica_ , il suo settimo album e
il primo nel quale Ramazzotti ha il controllo completo. Il brano scelto per
anticipare l'album è _Più bella cosa_ , pubblicato anche in versione House per
il mercato statunitense dal remixer Todd Terry. Realizzato tra l'Italia e gli
Stati Uniti, con collaborazioni con Mike Landau, Nathan East e Vinnie
Colaiuta, il disco che combina sonorità alternative rock e venature melodiche,
con ottimi risultati di vendita: l'album domina infatti le classifiche europee
per un mese vendendo sei milioni di copie. Dopo un tour europeo, si concede
una pausa, scrivendo nel frattempo il brano _That's all I need to know_ per
Joe Cocker.

_Eros_ , una raccolta che getta un ponte ideale tra gli esordi e il presente,
esce nell'ottobre 1997 con due inediti: la ballata _Quanto amore sei_ \-
dedicata alla moglie Michelle Hunziker e alla figlia Aurora - e _Ancora un
minuto di sole_. I duetti musicali sono: _Musica è_ , che presenta come ospite
un astro nascente dell'opera lirica, Andrea Bocelli, e _Cose della vita_ /
_Can't Stop Thinking Of You_ , interpretato con Tina Turner. L'album venderà
5,5 milioni di copie nel mondo.[ _senza fonte_ ]

Nell'estate del 1998, poco dopo il matrimonio con la moglie Hunziker, si
esibisce allo Stadio Giuseppe Meazza di Milano e allo Stadio delle Alpi di
Torino, facendo registrare in entrambe le occasioni il tutto esaurito. La data
di Torino ha però una coda polemica dovuta al fatto che Ramazzotti, in seguito
all'infortunio del bassista Flavio Scopaz colpito da una monetina, decide di
interrompere il concerto apostrofando i presunti autori del gesto come "tifosi
granata"; la conseguente reazione del pubblico lo costringe ad abbandonare il
palcoscenico[14].

Successivamente partecipa all'evento _Pavarotti & Friends_ dove ritrova Spike
Lee e si esibisce con Luciano Pavarotti in _Se bastasse una canzone_.
Nell'ottobre 1998 esce il nuovo CD dal vivo, _Eros live_. Nel marzo 1999 viene
premiato ad Amburgo con l' _Echo Award_ nella categoria _Migliore artista
maschile internazionale_. A margine della premiazione avviene la presentazione
del nuovo album di Gianni Morandi _Come fa bene l'amore_ , in cui Ramazzotti
collabora in veste di produttore e coautore di testi e musiche. Durante
l'estate del 1999 partecipa ad alcuni festival in Germania.

Il suo ottavo album, _Stilelibero_ , esce nel 2000 e rimane per diversi mesi
nelle classifiche di vendita. Tra i singoli pubblicati _Più che puoi_ , un
duetto con Cher che ottiene un grande successo europeo; verrà registrato anche
un video, con immagini tratte dalle registrazioni della canzone, e ne verranno
realizzate delle versioni dance per la diffusione nelle discoteche. Nella
primavera del 2001 parte un nuovo tour europeo che lo porta a esibirsi per la
prima volta anche a Mosca, con tre concerti al Kremlin Palace, dal 2 al 4
novembre 2001. Nell'ultima data di questo tour, a Milano, il 30 novembre 2001
sul palco salgono alcuni suoi amici per cantare alcuni duetti: Raf per _Anche
tu_ , Patsy Kensit per _La luce buona delle stelle_ e Antonella Bucci per
_Amarti è l'immenso per me_. I successi professionali lasciano poi il passo ai
dissapori con la moglie Hunziker, che lo porteranno a una traumatica
separazione, seguita da diverse battaglie legali[15][16].

Nel maggio 2003 esce il suo nono disco, chiamato simbolicamente _9_. Anche
questo ottiene ottimi risultati commerciali[17] rimanendo in testa per 14
settimane consecutive nella classifica italiana, guadagnando dieci dischi di
platino e vendendo oltre 3 milioni di copie nel mondo[ _senza fonte_ ]. In
questo lavoro descrive le proprie esperienze personali, soprattutto relative
al divorzio dalla moglie: _Emozione per sempre_ scritto con Claudio Guidetti,
Maurizio Fabrizio e Adelio Cogliati[18] inizialmente per Alex Baroni, diventa
uno dei singoli più venduti dell'anno. Anche _Solo ieri_ , scritto nuovamente
con Guidetti e Cogliati,[19] e secondo singolo tratto dall'album, parla della
separazione con la moglie. Nel 2003 vince il Festivalbar, ed è proprio l'ex
moglie Michelle Hunziker, presentatrice della manifestazione, a trovarsi ad
annunciare la vittoria del cantante e premiarlo.[20]

Nel dicembre 2004 esce _Eros Roma Live_ , DVD che raccoglie l'esibizione di
Ramazzotti allo Stadio Olimpico della sua città natale.[21]

Nel novembre del 2005 esce il libro _Eros - Lo giuro_ di Luca Bianchini, che
racconta la vita e i successi di Eros Ramazzotti. I proventi del libro sono
devoluti alla Lega del Filo d'Oro. Dopo un'ipotesi iniziale di lasciare
l'Italia a seguito di nuove tensioni anche a causa del gossip, decide di
trasferirsi a Milano.[22][23]

Il suo decimo disco, _Calma apparente_ , il 28 ottobre 2005 in occasione del
suo compleanno[24], vende in Europa un milione di copie in un solo mese
(raggiungerà i due milioni di copie)[25] e gli frutta il premio _Platinum
Europe Award_ , conferitogli a Parigi. Ramazzotti è il primo artista italiano
a utilizzare per questo lavoro, oltre al normale formato CD, il DualDisc,
supporto formato da un lato da un semplice CD e dall'altro da un DVD, nel
quale sono presenti contenuti speciali. Nell'album sono presenti 13 canzoni,
tra le quali il duetto con Anastacia, _I Belong to You (Il ritmo della
passione)_ , pubblicato come secondo singolo da entrambi gli artisti. La
canzone diventa un grande successo, raggiunge la vetta di molte classifiche
europee, tra cui l'Italia, la Svizzera, la Germania e l'Ungheria.[26] Il brano
viene accolto positivamente dalla critica e dal pubblico. Viene definita una
delle più belle ballate d'amore di sempre[ _da chi?_ ], e diventa la nona
canzone più venduta dell'anno in tutta Europa. Gli altri singoli estratti sono
i brani _La nostra vita_ , _Bambino nel tempo_ e la ballata _Sta passando
novembre_.

Dopo un'estate a dominare le classifiche con il duetto _Domo mia_ (cantato in
sardo con i Tazenda[27]), torna con un nuovo album: il 26 ottobre del 2007
viene pubblicata una doppia raccolta di successi, con 4 inediti e
rivisitazioni e varie collaborazioni come quella per il primo singolo
estratto, _Non siamo soli_ in duetto con Ricky Martin che viene trasmesso
dalle radio a partire dal 21 settembre 2007. Il singolo raggiunge il primo
posto in classifica.[28] L'album, formato da due cd: il primo contenente 4
inediti e 14 canzoni rimasterizzate; il secondo 17 successi del passato
rivisitati con collaborazioni di Carlos Santana, Wyclef Jean (Fugees), Steve
Vai, Jon Spencer, Amaia Montero, London Session Orchestra, Pat Leonard, Rhythm
Del Mundo, The Chieftains. A pochi giorni dall'uscita riscuote subito un
grande successo: ottiene la prima posizione in classifica in Italia e la
seconda in Europa dietro solo agli Eagles.[29]

Inoltre, suona l'assolo di chitarra nel singolo _Sei fantastica_ di Max
Pezzali.

Nell'aprile 2008 riceve negli Stati Uniti il premio del NIAF per il contributo
dato alla musica italiana nel mondo.[30]

A ottobre 2008 tiene tre concerti in Australia, dove _e²_ riesce a
classificarsi.[31]

Anticipato dal singolo _Parla con me_ , in radio dal 24 aprile 2009, il 22
maggio 2009 esce in tutto il mondo _Ali e radici_ (RCA/Sony Music), nuovo
disco di inediti, con undici canzoni. Vi è, inoltre, una dodicesima traccia
non presente nell'album ma scaricabile dal sito iTunes Store dal titolo _Linda
e il mare_. Durante la prevendita, con oltre 210.000 prenotazioni, si è
aggiudicato tre dischi di platino[32].

L'uscita del disco, registrato a Los Angeles, anticipato di qualche mese il
nuovo tour mondiale, iniziato nel mese di ottobre 2009. Il tour, _Ali e radici
World Tour 2009/2010_ , si svolge dall'autunno del 2009 all'estate dell'anno
seguente in tutta Europa, con oltre 60 concerti e per la prima volta in
Africa, con una tappa a Cartagine in Tunisia.

Nel mese di maggio 2010 si esibisce in America Latina, cantando in Messico
(Guadalajara, Monterrey, Città del Messico), Venezuela (Caracas), Portorico,
Santo Domingo, più una data nel Nord America, a Miami.

In occasione della tappa di Bergamo del 19 luglio 2010 Ramazzotti è premiato
per il miglior tour dell'anno. Esce il 30 novembre 2010 il doppio CD dal vivo
e il DVD dal titolo: _21:00 Eros Live World Tour 2009/2010_ , registrato
durante il tour mondiale.

Nel mese di febbraio 2011 Eros vince nella categoria "Best International Music
Artist" esibendosi sul palco tedesco del Goldene Kamera con un medley di _Cose
della vita_ , _Più bella cosa_ e _Non possiamo chiudere gli occhi_. In
quell'anno raggiunge i 55 milioni di copie vendute, consacrandosi l'artista
italiano di maggiore successo nel mondo[ _senza fonte_ ]. Sempre nel 2011 Eros
lascia la casa discografica Sony Music per firmare un contratto con Universal
Music Italia, e scrive parte della musica del brano _Inevitabile_[33] per la
cantautrice italiana Giorgia. La canzone è contenuta nel disco di inediti
della cantante, _Dietro le apparenze_ , ed è il primo duetto tra Giorgia e
Ramazzotti. Questa canzone viene estratta come terzo singolo dall'album di
Giorgia.[34] Ramazzotti nel 1995 aveva già collaborato con Giorgia, scrivendo
parte della musica del brano “Come Saprei”,[35] vincitore del Festival di
Sanremo. Il 31 gennaio 2012 _Inevitabile_ viene certificato da FIMI disco
d'oro per le oltre 15.000 copie vendute.[36] Successivamente, il 17 luglio
2012 il singolo viene certificato da FIMI disco di platino per le oltre 30.000
copie vendute.[37]

Nel gennaio 2012 esce una raccolta dell'ex casa discografica Sony Music
intitolata _Eros Best Love Songs_ , che contiene i successi dal 1985 al 2009,
più il duetto con Giorgia, contenuto nell'album _Dietro le apparenze_ della
cantante romana, che raggiunge il primo posto su iTunes Spagna mentre è
secondo nella classica FIMI.

Nel maggio 2012 Ramazzotti firma un contratto con la Live Nation Italia per
l'organizzazione del proprio successivo tour mondiale.

L'8 luglio 2012 si esibisce al _White Night Festival_ a San Pietroburgo, in
Russia, canta alcuni dei suoi successi e dopo sei anni torna sul palco insieme
ad Anastacia cantando _I Belong to You_.[38][39][40]

Il 13 novembre pubblica con la Universal Music Group l'album di inediti
_Noi_.[41]. Il primo singolo estratto, dal titolo _Un angelo disteso al sole_
, è pubblicato il 12 ottobre in italiano e spagnolo ("Un angel como el sol tu
eres") e raggiunge la prima posizione su iTunes.

L'album _Noi/Somos_ , uscito il 13 novembre, raggiunge la prima posizione
iTunes in Italia e in altri 16 Paesi del mondo (Svizzera, Belgio, Lussemburgo,
Romania, Ungheria, Guatemala, Honduras, Repubblica Dominicana, Grecia,
Germania, Austria, Malta, Slovenia, Slovacchia, Cipro, Bulgaria) e il secondo
posto in Olanda, Spagna, Costa Rica, Finlandia.[42] L'album contiene 14
canzoni e varie collaborazioni: in _Io sono te_ è accompagnato dalla voce di
Giancarlo Giannini e Andy García (in spagnolo e inglese) e da Lara Pagin; in
_Fino all'estasi_ Nicole Scherzinger; in _Testa o cuore_ il gruppo rap Club
Dogo; in _Così_ il trio di tenori Il Volo e infine in _Solamente uno_ il
gruppo Belga degli Hooverphonic. In Italia, nella prima settimana di
pubblicazione, l'album è certificato disco d'oro per le oltre 30.000 copie
vendute[43] come anche in Venezuela.[44]; mentre, sempre in Italia, il disco
raggiunge il disco di platino nella seconda settimana;[45] e a gennaio ha
conseguito il triplo disco di platino per le oltre 180.000 copie vendute.[46]

Il 25 novembre partecipa alla trasmissione _Che tempo che fa_ su Rai tre,
eseguendo dal vivo il singolo _Un angelo disteso al sole_ , mentre il 29
novembre è in Spagna per ritirare il premio Ondas per la musica. Nel dicembre
2012 compone con Luca Paolo Chiaravalli e Saverio Grandi le musiche del
singolo _Due respiri_ di Chiara Galiazzo, vincitrice della sesta edizione di
_X Factor_.[47]

Agli Echo Awards 2013, assegnati a Berlino nel marzo 2013, ottiene una
nomination, senza tuttavia aggiudicarsi premi. Nel giugno dello stesso anno
partecipa all'album di Max Pezzali _Max 20_ cantando e suonando la chitarra
nel brano _Lo strano percorso_ , e apparendo anche nella riedizione di _Sei
fantastica_ (nella quale aveva suonato l'assolo di chitarra). Nel 2014 Eros
festeggia i suoi 30 anni di carriera con la pubblicazione del greatest hits
_Eros 30_.

Il 12 maggio 2015 esce il suo nuovo album, _Perfetto_ ( _Perfecto_ , nella
versione spagnola). L'album, il secondo di inediti per la casa discografica
Universal Music Group e il tredicesimo della carriera, è composto da 14 nuove
canzoni.

L'album viene anticipato dal singolo _Alla fine del mondo_ , in radio dal 27
marzo sia in italiano che in spagnolo ( _Al fin del mundo_ ).

Il 26 luglio si ritrova insieme a Jovanotti allo Stadio San Paolo di Napoli
per rendere omaggio all'amico Pino Daniele, scomparso sei mesi prima.[48]

Dopo due mesi e mezzo dalla pubblicazione la FIMI ha annunciato che l'album è
stato certificato disco di platino per aver venduto oltre 50.000 copie.

Il 19 ottobre 2017 viene annuncita l'uscita dell'album _Eros Duets_ ; si
tratta di una raccolta di 15 brani di successo del cantante in duetto con
altri artisti internazionali. L'album verrà pubblicato il 17 novembre 2017 in
formato CD e vinile[49].

Il 19 ottobre 2018 ha pubblicato il singolo _Vita ce n'è_ , che ha anticipato
il quattordicesimo album omonimo, pubblicato il 23 novembre successivo.

Il 14 dicembre 2018 ha pubblicato il secondo singolo _In primo piano_ , mentre
il 18 gennaio 2019 il terzo singolo _Per le strade una canzone_ , in
collaborazione con Luis Fonsi.

Nel 1995 Eros conosce, dopo un concerto a Milano, Michelle Hunziker con cui
inizia una relazione. I due hanno una figlia, nata il 5 dicembre 1996, Aurora
Sophie. La coppia si sposa nel 1998, nel Castello Odescalchi di
Bracciano[50][51], ma si separa nel 2002.

Nel maggio 2009 il cantante si fidanza con la modella Marica Pellegrinelli,
che lo aveva premiato ai _Wind Music Awards_ del 2009. Il 2 agosto 2011 nasce
la loro prima figlia: Raffaela Maria (chiamata così dall'unione dei nomi delle
nonne paterna e materna[52]). Il 6 giugno 2014 si sposano con rito civile a
Milano.[53] Il 21 giugno la coppia festeggia il matrimonio a Monterotondo di
Gavi in Piemonte.[54] Il 14 marzo 2015 nasce Gabrio Tullio, loro secondo
figlio.[55] La coppia si separa poi nel luglio 2019.[56]

Nel mese di ottobre 2011, Eros Ramazzotti, Rod Stewart, Sting, Julio Iglesias
ed Ennio Morricone hanno tenuto concerti a Tashkent, capitale dell'Uzbekistan,
come eventi principali del festival culturale che vi si organizza con
periodicità annuale.[57] Le polemiche sono nate dal fatto che il festival è
considerato espressione del potere dittatoriale di Islom Karimov, la cui
figlia, Gulnora Karimova, è promotrice e organizzatrice dell'evento.[57] Il
festival fornisce uno strumento di visibilità, propaganda e consenso a uno dei
peggiori regimi del pianeta, considerato, secondo i rapporti di Human Rights
Watch, tra i più truci e repressivi del mondo, tanto da contendersi il primato
negativo con i regimi di Corea del Nord e Birmania.[57]

Altri progetti

