**Antonio Marano** (Ascoli Satriano, 22 febbraio 1956) è un politico, manager
e dirigente televisivo italiano.

In cerca di miglior fortuna si trasferisce dalla provincia di Foggia a Varese
dove svolgerà la sua attività di architetto ma dopo un po' inizia ad occuparsi
di televisione dapprima con la qualifica di direttore esecutivo di Rete 55,
poi passa al gruppo Peruzzo dove diventa direttore commerciale di Rete A.
Negli anni novanta è consulente della Cecchi Gori Communication e prende parte
alla nascita della rete televisiva Italia 9 Network.

Alle politiche del 1994 viene eletto deputato nelle file della Lega Nord, farà
parte delle commissioni Trasporti, Vigilanza RAI e della Commissione speciale
per il riordino del settore radiotelevisivo, ricoprirà anche l'incarico di
sottosegretario alle Telecomunicazioni, vi rimarrà fino al 17 gennaio 1995
quando cadrà il Primo Governo Berlusconi. La sua carriera politica durerà fino
all'8 maggio 1996.

Nel 2002, dopo essere stato consigliere delegato di Stream News, viene
nominato direttore di Rai 2 al posto di Carlo Freccero, ciò che caratterizzerà
la sua prima direzione sarà l'entrata dei reality show, come _L'isola dei
famosi_ , _Music Farm_ e _La talpa_ nella programmazione di Rai 2, l'arrivo
delle serie televisive e la sospensione del programma _Sciuscià_ di Michele
Santoro sostituendolo con Antonio Socci. Successivamente viene trasferito alla
Direzione Diritti Sportivi dove resta fino al 2006 quando viene nominato
nuovamente Direttore di Rai 2[1].

Durante la sua seconda direzione alla Seconda rete della Rai, Marano vedrà il
reintegro, tramite sentenza, di Michele Santoro, che condurrà la trasmissione
_Annozero_ , programma che sarà uno dei più seguiti di Rai 2, Marano durante
il periodo della sua direzione cercherà di rendere Rai 2 una rete giovane e
concorrente a Italia 1, puntando sui talent show come _X Factor_ , _Academy_ e
_Scalo 76_ , programmi comici come _Scorie_ e il talk show _L'era glaciale_
condotto da Daria Bignardi, durante la sua direzione Marano lancerà nuovi
volti come Francesco Facchinetti, Nicola Savino, Digei Angelo, Francesca
Senette. Marano con Rai 2 ha voluto continuare a puntare sul target giovanile.

Il 20 maggio 2009 Marano venne nominato vicedirettore generale della RAI,
insieme a Gianfranco Comanducci, Lorenza Lei e Giancarlo Leone, con delega al
coordinamento dell'offerta radiotelevisiva, ha mantenuto l'incarico di
direttore di Rai 2 fino al 23 luglio 2009 lasciando l'incarico a Massimo
Liofredi. Il 16 dicembre 2010 Marano e Agostino Saccà (allora direttore
generale della RAI) furono condannati dalla cassazione a risarcire Michele
Santoro per aver sospeso _Sciuscià_ trasmissione che andava in onda su Rai 2.
Nel 2012 il direttore generale RAI Lorenza Lei nomina Marano commissario
straordinario al Festival di Sanremo 2012 dopo le polemiche provocate da
Adriano Celentano contro i giornali cattolici _Avvenire_ e _Famiglia
Cristiana_.

Nel febbraio 2016 il direttore generale Antonio Campo Dall'Orto, su richiesta
dello stesso Marano, lo nomina presidente della concessionaria Rai Pubblicità.

Nel novembre 2012 viene condannato in primo grado a un anno e mezzo di
reclusione, per la falsa testimonianza sulle ragioni della espulsione del
giornalista Massimo Fini dalla Rai con relativa soppressione, ancora prima
della partenza, del suo programma _Cyrano_. Fini raccontò che lo stesso Marano
gli aveva parlato di “gravi interferenze berlusconiane” e rese note le
registrazioni, da lui stesso eseguite, e che documentavano le parole di
Marano[2].

Altri progetti

