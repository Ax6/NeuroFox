**Tera Patrick** , pseudonimo di **Linda Ann Hopkins Shapiro** (Great Falls,
25 luglio 1976), è un'ex attrice pornografica, produttrice cinematografica e
modella statunitense.

Tera Patrick è figlia di madre thailandese e padre inglese di origine ebraica.
La famiglia si è presto trasferita a San Francisco, California, dove Tera è
stata cresciuta dal padre, poiché la madre è tornata poco dopo al proprio
paese d'origine. All'età di 13 anni Tera è individuata da un talent scout
mentre va a spasso indossando una maglietta di Ozzy Osbourne. Presto Tera
firmerà un contratto con la Ford Modeling Agency lavorando per i cinque anni
successivi come modella, nonostante incontrasse molte difficoltà nel trovare
lavoro a causa dei propri tratti somatici eurasiatici.

Posto termine alla propria carriera di modella, Tera si dedica anima e corpo
agli studi di microbiologia. Dopo il diploma lavora come infermiera.
Abbandonato il nuovo lavoro, Tera torna a posare, questa volta nuda, e ciò la
porta ad approdare all'industria dell'hard. Nel 1999 Tera è la protagonista
della pellicola di Andrew Blake _Aroused_. Nasce così la sua fama grazie alla
quale compare sulle riviste di Playboy e Penthouse dove diventa "Pet of the
month" e viene selezionata come "Pet of the year".

Tera è tentata dall'idea di abbandonare l'industria nel 2000, ma l'offerta di
un contratto in esclusiva con "Digital Playground" la induce a rimandare la
decisione di abbandonare. Il primo lavoro sotto il nuovo contratto è il DVD
interattivo "Virtual Sex with Tera Patrick". Nel 2005 Tera Patrick e Evan
Seinfeld, ex cantante della band alternative metal Biohazard con cui si è
sposata nel 2004, aprono la casa di produzione TeraVision. Nel 2007 lancia la
propria linea di _lingerie_ Mistress Coture. Dopo aver divorziato nel 2013,
Tera ha ripreso a lavorare per la casa di produzione _Vivid_.

Altri progetti

