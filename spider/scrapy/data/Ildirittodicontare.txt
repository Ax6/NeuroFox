_**Il diritto di contare**_ ( _Hidden Figures_ ) è un film statunitense del
2016 diretto da Theodore Melfi. Il film ha ricevuto tre candidature ai Premio
Oscar, tra cui _Oscar al miglior film,_ e due ai Golden Globe, tra cui
_Migliore colonna sonora originale_. Protagonista della pellicola è Taraji P.
Henson, affiancata da Octavia Spencer, Janelle Monáe, Kevin Costner, Kirsten
Dunst e Jim Parsons.

Il film è basato sul libro _Hidden Figures: The Story of the African-American
Women Who Helped Win the Space Race_ di Margot Lee Shetterly, il film racconta
la storia vera della matematica, scienziata e fisica afroamericana Katherine
Johnson, che collaborò con la NASA, sfidando razzismo e sessismo, tracciando
le traiettorie per il Programma Mercury e la missione Apollo 11

Nel 1961 la matematica afroamericana Katherine Johnson, insieme alle sue
colleghe Dorothy Vaughan, supervisore non ufficiale, e l'aspirante ingegnere
Mary Jackson, lavora come calcolatrice per la NASA al Langley Research Center
di Hampton. A seguito del lancio dei satelliti russi e del primo volo spaziale
umano eseguito da Jurij Gagarin, il programma spaziale americano si sente
forzato ad accelerare la corsa allo spazio e a lanciare al più presto
l'astronauta John Glenn. Vivian Mitchell, il supervisore bianco di Katherine,
la trasferisce allo Space Task Group per assistere la squadra di Al Harrison
con le sue capacità nell'ambito matematico e di geometria analitica. Katherine
è la prima donna di colore che lavora nel gruppo e nell'edificio intero, che
non possiede quindi bagni riservati ai neri.

Katherine svolge il proprio lavoro meglio che può, ma è impossibilitata dalla
mancanza di comunicazione che ha con i nuovi colleghi, in particolar modo
l'ingegnere capo Paul Stafford, che la trattano con poco rispetto. Nel
frattempo, Vivian rifiuta di promuovere Dorothy come supervisore del settore
calcolatrici, anche se lei è costretta a lavorare al posto del supervisore
mancante con paga ridotta. Mary invece desidererebbe collaborare con il
reparto ingegneria per contribuire a perfezionare gli scudi termici della
capsula spaziale sperimentale.

Dopo la messa della Domenica, durante un banchetto, Katherine incontra
l'ufficiale della Guardia Nazionale Jim Johnson. Inizialmente Jim si esprime
in maniera scorretta mettendo in dubbio le capacità matematiche delle donne,
ma in seguito riesce a farsi perdonare e ad instaurare con lei un rapporto di
profondo affetto, fino a che Katherine, vedova e madre di tre figlie, accetta
di sposarsi con lui.

Nel corso del tempo Katherine riesce a guadagnare il rispetto dei colleghi
risolvendo equazioni matematiche complesse ed impressionando Harrison. Quando
Katherine, in seguito ad un rimprovero per le sue ripetute assenze, esprime il
fastidio che ha nel dover correre fuori dall'edificio per utilizzare l'unico
bagno del centro per i neri, sito ad oltre un chilometro di distanza, Harrison
decide di abolire la segregazione nel suo centro e abbatte personalmente il
cartello dell'unico bagno riservato ai neri. Nonostante le obiezioni di Paul,
Harrison permette a Katherine di seguire le loro riunioni riservate, e lei si
dimostrerà preziosa per la missione, creando un'elaborata equazione per il
rientro della capsula spaziale di Glenn, che dovrebbe compiere sette orbite
complete intorno alla Terra.

Dorothy intanto viene a sapere della futura installazione del computer
calcolatore IBM 7090, che porterà alla disoccupazione delle donne adibite ai
calcoli che sono sotto la sua supervisione. Dorothy si reca nella biblioteca
pubblica per informarsi sulla programmazione dei computer, e nonostante venga
cacciata in malo modo, riesce a sottrarre di nascosto dalla sezione riservata
ai bianchi un libro sulla programmazione in Fortran. Successivamente entra
nella sala computer senza permesso, riesce con successo ad attivare la
macchina ma viene scoperta. Capisce che con una macchina che esegue i calcoli
con una tale velocità non ci può essere futuro per le matematiche della sua
unità, quindi decide di cominciare ad addestrarle sui processi di
programmazione del IBM. Per questo riesce a farsi promuovere e si trasferisce
con loro per supervisionare il computer, guadagnando finalmente il rispetto da
parte di Vivian.

Per farsi promuovere ingegnere Mary riesce a ricevere da un giudice il
permesso di assistere alle lezioni serali di un liceo per bianchi, in modo da
ottenere la specializzazione necessaria per la promozione e riuscendo a
contribuire alla creazione della capsula per il volo di John Glenn. Nonostante
l'enorme contributo che aveva dato allo Space Task Group, pochi giorni prima
del lancio Katherine viene rimandata a lavorare come calcolatrice, dato che il
suo lavoro viene compiuto dal computer IBM, finalmente funzionante. Come
regalo di nozze e di addio, Harrison e la sua squadra donano a Katherine una
collana di perle, l'unico gioiello ammesso nel codice di abbigliamento
dell'edificio e che lei, col misero stipendio che percepiva, non avrebbe però
mai potuto permettersi.

Il giorno del lancio però, vengono rilevate discrepanze nei calcoli delle
coordinate per il rientro formulate dall'IBM 7090. Glenn stesso richiede che
Katherine esegua il controllo finale, fidandosi più dei calcoli di una persona
e di Katherine in particolare che di quelli di una macchina. Katherine riesce
a confermare le coordinate in tempo ma, dopo aver portato i dati, inizialmente
non viene ammessa ad assistere al lancio; la situazione viene corretta grazie
all'intervento tempestivo di Harrison, che le dà un pass e la richiama in sala
controllo per seguire il lancio insieme.

Dopo un lancio eseguito correttamente, la capsula di Glenn rileva un problema
allo scudo termico, il controllo missione gli ordina di rientrare dopo
soltanto la terza orbita intorno alla Terra delle sette previste. Katherine
controlla la situazione e suggerisce di usare i razzi posteriori attaccati
allo scudo per facilitare il rischioso rientro. Glenn segue le istruzioni e
riesce con successo a rientrare nell'atmosfera terrestre senza bruciare e la
capsula atterra nel mare delle Bahamas. Grazie al successo del rientro di
Glenn, Katherine continuerà a lavorare per la NASA e in seguito calcolerà
anche le traiettorie delle missioni Apollo 11 e Apollo 13.

Il primo trailer è stato diffuso il 15 agosto 2016.[1] Il film è stato
distribuito limitatamente nelle sale cinematografiche statunitensi il 25
dicembre 2016 e in ampia distribuzione dal 6 gennaio 2017,[2] mentre in quelle
italiane l'8 marzo 2017.

Altri progetti

