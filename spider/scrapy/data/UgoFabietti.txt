**Ugo Enzo Mauro Fabietti** (Milano, 20 novembre 1950 – Milano, 7 maggio
2017[1]) è stato un antropologo italiano.

Formatosi all'Università Statale di Milano[2], all'Università di Pavia[3] e
all'EHEES di Parigi, ha condotto le sue ricerche più importanti in Medio
Oriente[4], occupandosi tra l'altro di stratificazione sociale, identità
etnica e antropologia delle religioni[5]. Ugo Fabietti è considerato uno dei
maggiori antropologi italiani a cavallo tra XX e XXI secolo[6], ed è noto come
autore di manuali di storia e teoria dell'antropologia largamente adottati
nelle università italiane.[7] Dal 1998 ha insegnato come Professore ordinario
all'Università di Milano-Bicocca, dove è stato tra i fondatori del
Dipartimento di Scienze Umane per la Formazione, nonché tra i principali
fautori del corso di laurea magistrale e del corso di dottorato di ricerca in
antropologia culturale e sociale.

Nato a Milano nel 1950, Ugo Fabietti ha intrapreso gli studi universitari di
filosofia alla Statale di Milano. Qui è stato allievo di Francesco Remotti,
iniziando con quest'ultimo un lungo rapporto di filiazione accademica[2] che
portò i due, tra l'altro, a collaborare alla pubblicazione del _Dizionario di
antropologia_[8]. Alla ricerca di un ambiente più fecondo per lo studio
dell'antropologia, dopo due anni si è trasferito all'Università di Pavia[3],
dove nel 1975 si è laureato in filosofia teoretica. Dal 1976 ha perfezionato
lo studio dell'antropologia sociale all'EHESS ( _École des hautes études en
sciences sociales_ ) di Parigi, proseguendo al contempo gli studi di filosofia
a Pavia. Nel 1978 ha conseguito sia il Diploma in Antropologia sociale (Studi
africani) all'EHESS che il Diploma di specializzazione in Filosofia presso
l'Università di Pavia.

Nel quinquennio 1983-1988 ha ricoperto l'incarico di Ricercatore
all'Università di Torino, e in seguito è diventato Professore associato
all'Università di Pavia, dove è rimasto in carica dal 1989 al 1994. Nel 1995
ha ottenuto una cattedra come Professore ordinario presso l'Università di
Firenze, in cui ha insegnato fino al 1998 e ha diretto il Dipartimento di
Studi Sociali (1997-1998). Nello stesso anno ha cominciato a lavorare nella
neonata Università di Milano-Bicocca, in cui ha condotto il resto della sua
carriera, ricoprendo tra l'altro il ruolo di Direttore del Dipartimento di
Epistemologia ed Ermeneutica della Formazione.[5]

Nel corso della sua carriera accademica Ugo Fabietti ha svolto ricerca
prevalentemente nella Penisola arabica, nell'Iran meridionale e nel Belucistan
pakistano, aree geografiche nelle quali ha condotto una serie di indagini
etnografiche. In particolare, tra il 1978 e il 1980 ha svolto ricerca presso i
beduini nomadi dell'Arabia Saudita settentrionale[9]; nel 1984 in Iran; e per
otto anni, dal 1986 al 1994, tra gli agricoltori del Belucistan meridionale
pakistano[10]. Ha inoltre compiuto viaggi di studio in altri paesi del Medio
Oriente, dell'Africa Settentrionale e subsahariana, e in Madagascar.[1]

I suoi interessi di studio hanno compreso diverse tematiche antropologiche
quali la costruzione sociale della memoria, l'identità etnica[11], i processi
di stratificazione sociale, gli aspetti materiali della religione[12]. In anni
recenti si è interessato anche ad aspetti della contemporaneità, tra cui ad
esempio il ruolo della religione nelle odierne società mediorientali.[4]

Oltre alle sue aree di ricerca specifiche, si è occupato di epistemologia e
storia dell'antropologia, dando alle stampe diversi manuali universitari.

Attivo all'Università di Milano-Bicocca come Professore ordinario fin
dall'istituzione dell'Ateneo nel 1998[13], l'anno successivo Ugo Fabietti ha
contribuito a fondare il nuovo Dipartimento di Epistemologia ed Ermeneutica
della Formazione (Facoltà di Scienze della Formazione, oggi Dipartimento di
Scienze Umane per la Formazione “Riccardo Massa”)[14], di cui è diventato
Direttore. Sempre in Bicocca, nel 2000 ha dato vita assieme ai colleghi al
Corso di Dottorato di ricerca in Antropologia della contemporaneità, dal 2013
denominato Dottorato in Antropologia Culturale e Sociale (DACS)[15], di cui è
stato coordinatore fino al 2017.

Prima dell'arrivo all'Università Bicocca, Ugo Fabietti è stato Ricercatore
all'Università di Torino (1983-1988), Professore associato all'Università di
Pavia (1989-1994) e Professore ordinario all'Università di Firenze
(1995-1998), dove è stato Direttore del Dipartimento di Studi Sociali nel
biennio 1997-1998. In aggiunta, dal 2010 al 2017 ha tenuto il corso di
Antropologia culturale e dello sviluppo presso l'Università Bocconi di
Milano.[16]

Ugo Fabietti è stato uno dei soci fondatori dell'ANUAC (Associazione Nazionale
Universitaria degli Antropologi Culturali) ed è stato membro del consiglio
direttivo di AISEA (Associazione Italiana per le Scienze Etno-
Antropologiche)[17]. Ha fatto parte inoltre del gruppo di ricerca
internazionale GRECSA ( _Groupe de recherche sur la construction de l'objet
anthropologique_ ) e della redazione del Nomadic Peoples Journal. È stato
_Professeur visitant_ presso l'EHESS di Parigi. Ha promosso ed è stato
direttore scientifico del CREAM (Centro di Ricerche Etno-Antropologiche di
Milano).[5]

Ugo Fabietti è autore di alcuni dei manuali di storia e teoria
dell'antropologia più diffusi nei corsi di studi demo-etno-antropologici delle
università italiane,[2] quali ad esempio _Storia dell'antropologia_[18] ed
_Antropologia culturale. L'esperienza e l'interpretazione_[19], che contano
diverse riedizioni. Ha pubblicato inoltre un manuale di antropologia per le
scuole secondarie superiori.[20] Nel 1997 ha curato assieme a Francesco
Remotti[21] il _Dizionario di antropologia_[8], edito da Zanichelli.

Fin dalla sua nascita nel 2001, Ugo Fabietti ha diretto l'Annuario di
Antropologia, una collana periodica di saggi sulla contemporaneità edita
dall'editore Meltemi.[22] Ha mantenuto la direzione del periodico anche in
seguito alla sua trasformazione in rivista elettronica open access dal titolo
Antropologia, edita da Ledizioni.[23] Va annoverata tra i suoi impegni
editoriali anche la fondazione, nel 2002, e la direzione della collana Culture
e società per l'editore milanese Raffaello Cortina.[24]

Altri progetti

