Una **organizzazione non governativa** ( **ONG** ) è un'organizzazione senza
fini di lucro che è indipendente dagli Stati e dalle organizzazioni
governative internazionali. Sono organizzazioni molto diverse tra di loro,
impegnate in una vasta gamma di attività, assumendo forme giuridiche
differenti nelle varie parti del mondo: alcune possono avere lo status di enti
benefici, mentre altre possono essere registrate per l'esenzione fiscale
basata sul riconoscimento di scopi sociali. Altre possono costituire dei
fronti per interessi politici, religiosi o di altro tipo. Tipicamente sono
finanziate tramite donazioni oppure da elargizioni di filantropi, sebbene
tutte quelle più grandi siano sostenute anche da denaro pubblico.

L'espressione "organizzazione non governativa" è stata menzionata per la prima
volta nell'ambito delle Nazioni Unite: l'articolo 71 della Carta
costituzionale dell'ONU prevede infatti la possibilità che il Consiglio
economico e sociale possa consultare "organizzazioni non governative
interessate alle questioni che rientrano nella sua competenza".

Sono organizzazioni indipendenti dai governi e dalle loro politiche e
generalmente, anche se non sempre, si tratta di organizzazioni non aventi fini
di lucro (non profit) che ottengono almeno una parte significativa dei loro
introiti da fonti private, per lo più donazioni. Nel mondo anglosassone
vengono spesso identificate con la sigla PVO (di _private voluntary
organizations_ ), preferita a NGO (sigla di _non-governmental organization_ ).

I due caratteri _essenziali_ per definire un'organizzazione non governativa di
cooperazione allo sviluppo, sono quindi costituiti dal carattere _privato_ ,
non governativo dell'associazione, e da quello dell' _assenza di profitto_
nell'attività.

Caratteristica di queste organizzazioni è una forte spinta ideale, finalizzata
all'obiettivo di contribuire allo sviluppo globale dei paesi socialmente ed
economicamente più arretrati; esse rientrano nel circuito della democrazia
partecipata, in quanto coinvolgono masse idealmente motivate in iniziative non
strettamente politicizzate[1].

Le ONG operano per scopi di diverso tipo, tipicamente per portare avanti le
istanze politico-sociali dei propri membri, spesso trascurate dai governi.
Alcuni esempi sono: rappresentare un'agenda corporativa, ma ci sono tantissime
organizzazioni e i loro scopi coprono un'ampia gamma di posizioni politiche e
filosofiche. Tipicamente fanno parte del movimento ecologista, pacifista,
laburista/progressista o dei popoli indigeni, e non sono affiliate formalmente
ad alcun partito politico o punto di vista che non siano i diritti umani o la
pace o l'ecologia o la tolleranza. Alcune ONG sono coperture di gruppi
politici, governativi, finanziari o religiosi, ma queste hanno minore
credibilità globale.

Le ONG impiegano metodi diversi tra loro. Alcune agiscono principalmente come
gruppi di pressione politica, altre conducono programmi che aiutano il loro
scopo (ad esempio, una ONG preoccupata di alleviare la povertà che fornisce
aiuti alimentari ai bisognosi). Le relazioni tra finanza, governi e ONG
possono essere abbastanza complesse e talvolta antagonistiche, particolarmente
nel caso di ONG che si oppongono ad alcune attività governative o finanziarie.

Le ONG di cooperazione allo sviluppo sono libere associazioni, create da
privati cittadini che, per motivazioni di carattere ideale o religioso,
intendono impegnarsi a titolo privato e diretto, per dare un contributo alla
soluzione dei problemi del sottosviluppo, principalmente quelli del sud del
mondo (Africa). Queste, non avendo fonti di finanziamento istituzionali, ed
essendo per statuto senza finalità di lucro, in ragione della filosofia
umanitaria e sociale che le anima, realizzano le loro attività grazie a
finanziamenti esterni; si basano comunque anche sull'apporto di lavoro
volontario, gratuito, offerto da membri e simpatizzanti.

In Italia le ONG sono delle particolari ONLUS che concentrano la loro attività
nella cooperazione allo sviluppo e che sono riconosciute dal Ministero degli
Esteri ed inserite in una specifica lista. Le principali ONG italiane sono
Emergency, Caritas italiana, Comunità di Sant'Egidio, Nessuno tocchi Caino,
Legambiente, ecc.

In Italia le organizzazioni non governative per essere considerate tali devono
ottenere un riconoscimento di idoneità dalla Farnesina, in base alla legge del
26 febbraio 1987. N.49. riguardante la "Nuova disciplina della cooperazione
dell'Italia con i paesi in via di sviluppo".[2]

A partire dagli anni Settanta, molte ONG italiane hanno aderito a federazioni
che svolgono un ruolo di coordinamento:

