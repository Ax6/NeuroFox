L' **architettura organica** è una branca dell'architettura moderna che
promuove un'armonia tra l'uomo e la natura, la creazione di un _nuovosistema
in equilibrio_ tra ambiente costruito e ambiente naturale attraverso
l'integrazione dei vari elementi artificiali propri dell'uomo (costruzioni,
arredi, ecc.), e naturali dell'intorno ambientale del sito. Tutti divengono
parte di un unico interconnesso organismo, spazio architettonico.
_Architettura organica_ corrisponde molto da vicino a società organica. Così
si può sintetizzare ciò che affermava il maestro fondatore e il principale
esponente di questa nuova maniera di concepire l'atto architettonico: Frank
Lloyd Wright.

Un'architettura che ha questa idea trainante, rifiuta la mera ricerca estetica
o il semplice gusto superficiale, così come una società organica dovrebbe
essere indipendente da ogni imposizione esterna contrastante con la natura
dell'uomo. Indipendenza quindi da ogni classicismo, ma libertà interpretativa
di affrontare qualsiasi tema, armonizzandolo con il tutto e cercandone
soluzioni che in Wright sono formalmente perfette.

Alcuni studiosi hanno contrapposto l'architettura organica a quella razionale,
ritenendola discordante dal Movimento moderno o _International Style_ , ma
entrambe non vanno considerate necessariamente in antitesi, essendosi
reciprocamente influenzate e sollecitate, tenendo anche conto che l'organicità
contempla per sua natura un tipo di razionalità più complesso.[2] Il pensiero
organico può inoltre talvolta sfociare nel concetto di organwerk.

_«Risultato dell’arte del costruire dovrebbe essere una poetica serenità
anziché una “efficienza” mortale.»_ F. L. Wright[3]

L'architettura organica può riconoscersi nel programma di Wright per le
_prairie houses_ , che sembra plasmare la struttura della costruzione
armonizzandola con l'uomo e l'intorno ambientale; è la realizzazione di quel
nuovo _sistema in equilibrio_ tra ambiente costruito e ambiente naturale che è
il fine essenziale di questa architettura e che raggiunge nelle opere di
questo maestro il suo livello più alto. Ecco i punti più importanti di questo
_progetto organico_ :

In tempi più recenti nuovi settori dell'architettura rispettosi della natura
come l'architettura bioclimatica, l'architettura sostenibile, l'arcologia,
l'architettura alternativa, l'architettura ecologica (o bioarchitettura) hanno
portato nuovi apporti specialistici. Queste nuove tendenze “naturalistiche”
ricercano un nuovo rapporto con la tecnologia "appropriato" all'insieme di
riferimento, ad esempio nelle fasi di progettazione, realizzazione e gestione
di un green building. Da ciò è derivato il termine di tecnologia appropriata.
Questa ricerca però è da sempre ossatura portante dell'Architettura organica,
che può essere definita come "madre" di tutte le architetture che tendono
all'armonia tra uomo, tecnologia e natura.

Accanto a Frank Lloyd Wright (1867-1959), che è comunque la personalità più
significativa di questo movimento architettonico, dovremo ricordare il suo
quasi successore, l'altro architetto americano Bruce Goff (1904-1982) e il
finlandese Alvar Aalto (1898-1976). Questi architetti sono quelli che hanno
posto i canoni del progetto organico: una architettura creativa e
interpretativa dei bisogni più significativi dell'uomo, nello spazio e nel
tempo ed in contatto e simbiosi con la natura. L'italiano Paolo Soleri
(1919-2013) ha evoluto le posizioni dei primi maestri fondando negli Stati
Uniti l'Arcologia, fusione non solo sintattica delle due parole architettura
ed ecologia: un'architettura attenta alle relazioni ambientali tanto da
divenire organicamente ecosistemica. Anche Richard Neutra (1892-1970) ha
giocato un ruolo nello sviluppo dell'architettura organica; architetto in
contatto con l' _International Style_ , ma costernato dalle categorie del
medesimo, libero nello spazio delle sue strutture ed aperto all'ambiente
esterno. In Italia l'architettura organica è stata annunciata nel dopoguerra
da Bruno Zevi (1918-2000), teorico dell'architettura, che ha fondato nel 1945
a Roma assieme a Luigi Piccinato, Mario Ridolfi, Pier Luigi Nervi ed altri,
l'Associazione per l'Architettura Organica, mentre era in uscita il suo saggio
"Verso un'Architettura Organica". Tra gli altri architetti italiani vale la
pena ricordare Giovanni Michelucci (1891-1990), il creatore della chiesa
sull'autostrada del Sole e Aldo Loris Rossi (1933), la cui architettura è uno
sviluppo deflagrante di elementi. Non v'è stato però, un vero e proprio
sviluppo di questo tipo d'architettura. Si ritrovano più che altro elementi o
singole opere di vari autori, ad essa collegati, che sono andati ad
aggiungersi al variegato mondo del Razionalismo italiano.

Dal punto di vista teorico, una notevole influenza sui lavori degli architetti
organici è stata apportata dal filosofo Rudolf Steiner. Mateo Kries, direttore
del Vitra Design Museum di Weil am Rhein, in occasione della mostra da lui
curata _Rudolf Steiner. L'alchimia del quotidiano_ (15 ottobre 2011 - 1º
maggio 2012), ha dichiarato: «L'estetica e la pratica architettonica di
Steiner hanno segnato il lavoro di molti progettisti. Tra gli estimatori di
Steiner si possono identificare due gruppi: il primo è composto da chi,
seppure influenzato dalle sue teorie, ha sviluppato una ricerca autonoma: per
esempio Herzog & de Meuron, che nel 2002 scrissero una monografia intitolata
_Natural History_ in cui dichiararono i propri riferimenti al testo
_Kunstformen der Natur_ del fisico e biologo tedesco Ernst Haeckel e alla
materialità delle formazioni geologiche (tratto tipico delle strutture
steineriane); gli stessi riferimenti che si possono ritrovare nell'edificio
Schaulager a Basilea, a pochi chilometri dal Goetheanum. Il secondo gruppo è
formato da chi continua ad applicare dogmaticamente gli insegnamenti di
Steiner, come gli olandesi Ton Alberts & Max van Huut»[4].

Altri progetti

