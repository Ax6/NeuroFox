**Dominick Argento** (York, 27 ottobre 1927 – Minneapolis, 20 febbraio 2019) è
stato un compositore statunitense, principalmente conosciuto per le sue
composizioni di musica lirica e corale dai testi sofisticati e complessi[1].

Nato da una famiglia di immigrati siciliani, si dedicò alla musica studiando e
perfezionandosi con Nicolas Nabokov, Hugo Weisgall e Luigi Dallapiccola e
dividendosi fra gli Stati Uniti e l'Italia. Si dimostrò sempre particolarmente
affezionato alla città di Firenze, dove compone la maggior parte delle sue
opere[2].

Fra le sue opere più popolari si ricordano _Postcard from Morocco_ (1976),
opera lirica in un atto ambientata in una stazione ferroviaria in Marocco,
_Miss Havisham's Fire_ , _The Masque of Angels_ , il ciclo _Six Elizabethan
Songs_ e _From the Diary of Virginia Woolf_ , che nel 1975 gli fece vincere il
premio Pulitzer per la musica.

