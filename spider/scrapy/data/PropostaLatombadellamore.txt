_**Proposta/La tomba dell'amore**_ è l'ottavo singolo del gruppo beat italiano
I Giganti, pubblicato a gennaio 1967 dalla Ri-Fi.

La grafica è curata dallo _Studio Moletti_ , ed in copertina vi è una foto del
gruppo.

**Proposta** , conosciuto anche con il titolo alternativo di _Mettete dei
fiori nei vostri cannoni_ , fu scritta dai Giganti ma firmata da Albula per il
testo e da Giordano Bruno Martelli per la musica, poiché nessuno dei
componenti del gruppo era iscritto alla SIAE.

La canzone fu presentata dai Giganti, in coppia con il gruppo irlandese The
Bachelors, al Festival di Sanremo 1967 e si classificò al terzo posto dopo la
vincitrice _Non pensare a me_ , interpretata da Iva Zanicchi e Claudio Villa,
e a _Quando dico che ti amo_ , eseguita da Annarita Spinaci e Les Surfs.

L'incipit del suo ritornello (che riprende uno slogan proveniente dagli
USA[1]) è diventato col tempo uno slogan del movimento pacifista.

Il testo è strutturato sulla falsariga di un'inchiesta giornalistica sul
disagio giovanile. Le tre strofe su cui è articolata sono eseguite a turno da
un componente del gruppo dando voce di seguito ad un giovane operaio, un
pittore e un _figlio di papà_. A legare le tre parti della canzone come in una
sorta di _fil rouge_ è la voce dell'"intervistatore", ovvero il cantante
Enrico Maria Papes. Fra una strofa e l'altra viene eseguito il ritornello
_Mettete dei fiori nei vostri cannoni_.

_Proposta_ è stato recentemente riproposto dai Têtes de Bois nel loro album
del 2007 _Avanti Pop_ , un concept-album sul mondo del lavoro, in una versione
live eseguita insieme a Paolo Rossi e agli stessi Giganti.

**La tomba dell'amore** è scritta da Albula per il testo e da Arrigo Amadesi,
musicista torinese che lavorava in quel periodo per la Ri-Fi, per la musica.

