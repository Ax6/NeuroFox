_**La principessa e il ranocchio**_ ( _The Princess and the Frog_ ) è un film
d'animazione del 2009 realizzato in tecnica tradizionale e 49º Classico
Disney, liberamente ispirato alla fiaba _Il principe ranocchio_ nella versione
dei Fratelli Grimm.

Il film è diretto da John Musker e Ron Clements, mentre la colonna sonora è
composta da Randy Newman. Questo film viene considerato il primo del secondo
Rinascimento Disney (chiamato anche "Revival Disney" affinché non lo si
confonda con quello durato dal 1989 al 1999).

New Orleans, 1912. Tiana è una bambina figlia della sarta Eudora, che
confeziona abiti per l'amica di Tiana, Charlotte, la figlia di Eli "Gran Papà"
La Bouff, un ricco signore del luogo. Una sera Eudora legge alle bambine la
fiaba del principe ranocchio e Charlotte dice con entusiasmo che pur di
diventare una principessa bacerebbe cento ranocchi, mentre l'altra bambina
sembra essere disgustata dall'idea (per questo, è il primo film Disney la cui
fiaba cita sé stessa, in quanto essa viene raccontata all'inizio e poi
rivissuta dai protagonisti). Ella condivide il sogno del padre James: aprire
un ristorante tutto suo. Tiana cresce, e purtroppo il padre muore durante la
Prima Guerra Mondiale prima che il sogno si sia realizzato.

Passano alcuni anni. La ragazza crede fermamente in questo sogno, e lavora
giorno e notte (letteralmente) per accumulare abbastanza denaro con cui
acquistare un locale. Intanto il principe Naveen di Maldonia giunge in città a
bordo di una nave, seguito dal valletto Lawrence, in cerca di donne e di jazz,
le sue passioni, per recarsi a villa La Bouff dove si terrà un ballo
mascherato. S'imbatte però in un individuo che all'apparenza sembra un povero
balordo, invece si tratta di un malvagio stregone vudù, il Dr. Facilier
(chiamato anche Uomo Ombra) che lo trasforma in un ranocchio convincendo
Lawrence a prendere le sembianze di Naveen, e convincendolo a vendicarsi dei
lunghi anni di umiliazioni da parte dei suoi padroni. Il piano sarebbe quello
di trasformare Lawrence nel principe Naveen, che a sua volta verrà trasformato
in un ranocchio - grazie a un talismano contenente il sangue del principe,
sposare Charlotte e dividere la fortuna di Gran Papà La Bouff a metà.

A villa La Bouff, Tiana distribuisce dei bignè quando riceve la visita dagli
agenti immobiliari Fenner che la informano che il locale sarà venduto ad un
miglior offerente. Tiana, delusa, inciampa e per errore si sporca con i bignè
e Charlotte le fa indossare un costume da principessa. Naveen, sfuggito ai due
rapitori, incontra per caso Tiana sul terrazzo della villa La Bouff. La
ragazza, che aveva pregato la stella della sera di realizzare il suo sogno, si
stupisce vedendo che in cambio riceve solo un ranocchio. Questi le chiede di
baciarlo e in cambio le esaudirà un desiderio, visto che la sua famiglia è
molto ricca. Tiana si convince e lo bacia. Qui però accade l'inaspettato: non
è Naveen a ridiventare un uomo, ma Tiana a trasformarsi in una rana.

Tiana, infatti, non è una principessa: l'abito che indossava (solo un costume
per la festa), aveva ingannato l'ingenuo principe. Arrabbiata, Tiana si lancia
contro Naveen e durante la lite i due precipitano fuori dalla finestra e
scombussolano la festa per poi volare con dei palloncini lontano verso la
palude, dove incontreranno qualche simpatico amico, come l'alligatore Louis,
sognatore divertente che suona la tromba (ha imparato seguendo le imbarcazioni
che attraversano il fiume) e la lucciola Ray innamorato della Stella della
Sera, chiamata "Evangeline" da lui. Tutti insieme, faranno un viaggio
attraverso il bayou, per raggiungere Mama Odie, una strega vudù, che dovrebbe
essere in grado di far tornare normali Tiana e Naveen. Durante il viaggio, i
due si innamorano, ma sono inseguiti dalle ombre di spiriti malvagi sotto il
comando di Facilier, i quale ha bisogno del principe perché l'amuleto ha
consumato il sangue e gliene serve altro per trasformare Lawrence. Proprio
durante l'attacco il gruppo fa la conoscenza di Mama Odie, che le elimina e li
porta nella sua dimora. Qui scoprono che per tornare umani, Naveen dovrà
baciare Charlotte (considerata di fatto una principessa visto che il padre era
stato eletto "re del martedì grasso") entro la mezzanotte dello stesso giorno.

Mentre tornano a New Orleans Naveen, grazie alle parole di Mama Odie, decide
di dichiararsi a Tiana, decidendo di farsi baciare da Charlotte ma poi di
vivere a fianco alla ragazza, abbandonando la sua vita di lusso e privilegi,
ma prima che possa farlo viene rapito dalle ombre e portato da Facilier, che
riprende il suo sangue e lo rinchiude, mentre Lawrence sta per sposarsi con
Charlotte. Tiana, dopo aver saputo da Ray che Naveen voleva chiederle di
sposarlo, vede Lawrence trasformato in Naveen e crede che sia davvero lui.
Perciò scappa via, mentre Ray, sicuro che ciò che ha visto non può essere vero
(anche perché Tiana non si è ritrasformata in umana), trova il vero Naveen e
lo libera. Dopo essere stato liberato, Naveen riesce ad interrompere le nozze,
ma viene nuovamente catturato da Lawrence. Con l'aiuto di Ray, Naveen riesce a
togliergli l'amuleto vudù. Ray scappa via, inseguito dalle ombre malvagie, ma
raggiunge Tiana al cimitero dandole l'amuleto e dicendole di scappare, mentre
lui affronta le ombre. Inizialmente le batte, ma viene poi attaccato da
Facilier che lo schiaccia. A quel punto, arriva Louis che cerca di aiutare
l'amico in difficoltà. Tiana, inseguita dalle ombre, sta per rompere
l'amuleto, ma viene fermata da Facilier, che la ritrasforma in umana e fa
apparire il ristorante da lei tanto desiderato.

Facilier promette a Tiana di darle il ristorante, se lei gli restituisce
l'amuleto, facendo leva su tutti i suoi sacrifici e sul fatto che il
ristorante era da sempre stato un sogno del padre, ma lei non ci casca e getta
l'amuleto tentando di romperlo, non riuscendoci a causa dell'ombra senziente
dello stregone. Faciler a quel punto la blocca con il suo bastone, però Tiana
riesce a riprendere il talismano con la sua lingua e a distruggerlo. A quel
punto Facilier viene trascinato nell'aldilà dagli spiriti, furiosi per non
aver ottenuto il risarcimento del loro debito. Scoperto l'inganno, Lawrence
viene arrestato e Tiana corre da Naveen che sta per baciare Charlotte. Li
interrompe, dicendogli di amarlo. A quel punto, è troppo tardi, è già
mezzanotte, per cui il bacio di Charlotte non ha alcun effetto. Subito dopo,
torna Louis con Ray che sta morendo. Tiana e Naveen dicono a Ray che staranno
insieme, ma da rane. Subito dopo, Ray muore. Al funerale, una stella si
accende: è Ray, che ora può davvero stare con la sua Evangeline. Tiana e
Naveen si sposano grazie a Mama Odie che celebra il loro matrimonio, ma quando
si baciano, i due tornano umani, perché ora Tiana è una principessa (come
aveva cercato di far capire ai due la prima volta che si sono incontrati,
inutilmente). Dopo il matrimonio, i due giovani si risposano da umani davanti
a amici e parenti, pagano i Fenner per il locale e insieme creano il
ristorante. Louis intrattiene il pubblico, mentre Tiana e Naveen sono i
direttori.

La colonna sonora del film è composta da 8 canzoni:

Dopo l'acquisizione della Pixar nel 2006, i nuovi dirigenti della Disney Ed
Catmull e John Lasseter si dissero fortemente intenzionati a sviluppare un
nuovo cartone animato[1]. Poco dopo il progetto venne affidato ai registi Ron
Clements e John Musker[2].

Da una prima bozza della trama si scoprì che con questo film la Disney stava
tornando al genere musical già visitato con successo negli anni '90[3].

Nel novembre 2006 l'incarico per la composizione della colonna sonora e delle
canzoni del film passò da Alan Menken (storico compositore di musical per la
Disney) a Randy Newman, il cui genere musicale (jazz) è più coerente
all'ambientazione del film[4].

Il 1º dicembre 2006, presso il "Manhattan Theatre Source" (New York) fu tenuta
una conferenza stampa, in cui venne svelato il cast e parte della trama[5].

Il casting cominciò nel febbraio 2007; il ruolo di doppiatore della
protagonista fu conteso da Tyra Banks[6], Alicia Keys[7], Jennifer Hudson e
Anika Noni Rose[6]. La difficoltà di trovare un adeguato interprete, con la
giusta voce e che sapesse recitare e cantare, è stata risolta nella versione
italiana scegliendo Domitilla D'Amico per la parte recitata, in seguito
affiancata da Karima per le canzoni.

A marzo 2007, durante l'annuale meeting della Walt Disney Company, il
compositore Randy Newman e la brass band Dirty Dozen eseguirono il brano
"Dirty Dozen Brass Band", testo poi inserito nel film[8].

Il 19 aprile 2007 fu confermata Anika Noni Rose come voce della Principessa
Tiana[9]. Il 5 luglio, l'attore Keith David fu chiamato a doppiare
l'antagonista del film, il Dottor Facilier[10].

Il 7 aprile 2008 la Disney annuncia in una presentazione pubblica i suoi
progetti futuri fino al 2012, fra cui questo film. Con l'occasione vengono
raccontati in maggiore dettaglio la trama e i protagonisti del film e vengono
mostrati molti disegni preparatori[11].

Il 29 luglio 2008 viene aperto il sito ufficiale del film, contenente il primo
teaser trailer, immagini e informazioni sul cast tecnico e artistico.

Il film è stato distribuito l'11 dicembre 2009 negli Stati Uniti (con
un'uscita limitata il 25 novembre a New York e Los Angeles[12]) e il 18 dello
stesso mese in Italia e nella Svizzera italiana.

Il film ha incassato in tutto il mondo $270 milioni contro un budget di $100
milioni.[13]

Critiche di razzismo e discriminazione sono state rivolte alla Walt Disney
Company a causa del fatto che la protagonista, che inizialmente è una serva
(per poi diventare principessa), sia afro-americana. Tuttavia le note di
biasimo mosse nei confronti di Walt Disney sono state da molti considerate
futili in quanto la quasi totalità delle principesse delle fiabe Disney sono
personaggi di status umile, prima di diventare principesse. L'azienda ha
risposto alle accuse ribadendo che il colore della pelle è stato scelto
proprio per dare una nuova "linea" alle future pellicole.[14]

Altri progetti

