La **J. Walter Thompson** (sigla **JWT** ) è un'agenzia pubblicitaria
statunitense. È una delle più importanti del mondo.[1][2] con più di duecento
filiali in più di novanta paesi e più di 12.000 dipendenti. Fa parte del
gruppo WPP Group.

L'azienda è nota per la lunga durata dei rapporti con i clienti, com'è il caso
della Unilever (109 anni); della Kraft (89 anni); della Kimberly-Clark (84
anni); della Nestlé (81 anni); della Kellogg's (80 anni); della Ford (67
anni)[3]. Altri clienti famosi dell'agenzia sono Avon, Tudor, HSBC, Johnson &
Johnson, Air Canada e il corpo dei Marines.

La JWT trae origine dall'agenzia _Carlton & Smith_, fondata nel 1864, una
delle prime agenzie americane[4]. William James Carlton vendeva spazi
pubblicitari sulle riviste religiose.

Nel 1868 W. J. Carlton assunse come contabile il giovane James Walter
Thompson[5]., un veterano del corpo dei Marine proveniente dal Massachusetts.
James Walter Thompson si rese conto che occupandosi delle vendite avrebbe
guadagnato di più e divenne un venditore di successo della società.

Nel 1877 Thompson riuscì a rilevare l'attività dal suo padrone per 500 dollari
e l'anno dopo gli comprò anche la mobilia da ufficio per 800 dollari; poi
cambiò il nome dell'agenzia in _J. Walter Thompson_ perché pensava che James
Thompson fosse un nome troppo comune a New York. Uno dei supi primi clienti fu
il suo amico Robert Wood Johnson, il fondatore della Johnson & Johnson[6].

L'agenzia crebbe di dimensioni e fu la prima agenzia pubblicitaria americana a
espandersi all'estero con l'apertura della J. Walter Thompson London nel
1899[7]. L'attività si espanse successivamente in tutto il mondo: in Egitto,
Sudafrica e Asia[8].

Nei successivi trentotto anni la J. Walter Thompson divenne la più grande
agenzia pubblicitaria del mondo e produsse varie campagne che furono un
modello per testo e immagini. La J. Walter Thompson fu una delle prime agenzie
ad assumere scrittori e artisti per creare _réclames_ attraenti per i clienti,
sostituendo gli annunci tradizionali preparati dai settori vendite interni
alle imprese[9]. Fu anche la prima agenzia a fornire un servizio ampio alla
clientela, che compendeva il disegno della confezione, il marchio e la ricerca
di mercato[9].

Nel 1987 la JWT è stata acquisita dalla WPP, uno dei maggiori gruppi
pubblicitari internazionali[10].

Nel 2005 l'agenzia ha assunto l'attuale denominazione sociale (dall'acronimo
di James Walter Thompson).

Fra le campagne internazionalmente più famose della JWT c'è quella per la De
Beers con lo slogan "Un diamante è per sempre".

Altri progetti

