**Espressionismo** è il termine con il quale si usa definire la propensione di
un artista a esaltare, esasperandolo, il lato emotivo della realtà rispetto a
quello percepibile oggettivamente. Questo orientamento artistico si diffuse
nei primi anni del Novecento e aveva come centro d'irradiazione la Germania.

In senso linguistico, strettamente relazionato al significato che la parola
espressionismo evoca, anche artisti come Matthias Grünewald ed El Greco
possono essere riletti come artisti espressionisti, ma storicamente
"espressionismo" è un movimento culturale europeo circoscrivibile a circa un
ventennio che coincide con i primi anni del 1900, inquadrabile nelle
cosiddette avanguardie artistiche e sviluppato soprattutto in Germania tra il
1905 e il 1925. Si oppone concettualmente al razionalismo o — più precisamente
— all'architettura _sachlich_, detta anche "oggettiva".

L'espressionismo proponeva una rivoluzione del linguaggio che contrapponeva
all'oggettività dell'impressionismo la sua soggettività infondata.

L'impressionismo rappresenta una sorta di moto dall'esterno all'interno, cioè
era la realtà oggettiva a imprimersi nella coscienza soggettiva dell'artista;
l'espressionismo costituisce il moto inverso, dall'interno all'esterno:
dall'anima dell'artista direttamente nella realtà, senza mediazioni. Il senso
dell'Espressionismo produce una ribellione dello spirito contro la materia e
quindi gli "occhi dell'anima" sono la base di partenza della poetica
espressionistica.

L'occhio interno si sostituisce a quello esterno creando, in qualche modo, una
sorta di confusione fra etica ed estetica.[1] Il nuovo linguaggio riprende
alcuni elementi romantici, come ad esempio l'identificazione romantica fra
arte e vita. La natura dell'espressionismo è ricca di contenuti sociali e di
drammatica testimonianza della realtà. Ma la realtà tedesca dei primi anni del
secolo XX è la realtà amara della guerra, di contraddizioni politiche, di
perdita di valori ideali, di aspre lotte di classe, e proprio questi furono i
temi principali e dolorosi degli artisti espressionisti. Inoltre gli artisti
espressionisti polemizzano contro la società borghese, contro l'alienazione
del mondo del lavoro, contro la visione positivistica del mondo, dello
scientismo e delle leggi di causalità. Le premesse teorico-culturali
dell'Espressionismo stanno nel pensiero di Sigmund Freud (psicanalisi,
inconscio) e del filosofo francese Henri Bergson ("slancio vitale",
"intuizionismo").[2]

L'intento del movimento espressionista era quello di ritrovare il dato
comunicativo nell'arte, infatti questi artisti criticheranno le correnti
passate: gli impressionisti, perché l'impressione su cui si basavano non
creava comunicabilità con lo spettatore; i simbolisti, poiché la loro arte
piena di simbologie e riferimenti culturali intensi e profondi non offriva una
facile lettura allo spettatore, tanto che venne definita "arte per pochi"; i
neoimpressionisti, per il loro approccio troppo scientifico nei confronti
dell'arte; il modernismo o _Liberty_ (che si muoverà di pari passo),
considerato come puro movimento di gusto e moda dell'epoca. Ma la molteplicità
del movimento si evidenzia nella frattura fra la componente cosmica, degli
"eternisti" a caccia di una fede nuova, quella politico-sociale degli
"attivisti" e quella astratto-geometrica tendente a ricostruire nuove forme
naturali.

Se le basi dell'espressionismo nelle arti figurative sono rintracciabili
nell'estetica romantica, che ha assegnato all'opera d'arte non più il compito
di riprodurre, più o meno fedelmente, la realtà, bensì il ruolo intermedio tra
l'artista ed il mondo, tra il sentimento e le idee che l'opera manifesta e
l'ambiente che rappresenta, le prime avvisaglie dell'espressionismo sono
evidenti nel Simbolismo; basta pensare al principio delle linee curve e del
colore resi in funzione dello stato d'animo, proposto da Gauguin e ripreso da
Van Gogh che fu anche il primo, assieme a Hervé, a meritarsi la definizione di
artista espressionista, attribuitagli da Wilhelm Worringer. Tra gli altri
precursori non si può dimenticare il norvegese Munch con alcune sue deviazioni
dal Simbolismo francese verso un'intensità espressiva tipicamente nordica. Uno
degli ultimi precursori fu il belga James Ensor, con la sua grottesca ripresa
di elementi fiamminghi.

L'Espressionismo si manifestò principalmente in due aree diverse: in Francia,
nelle opere dei Fauves (Belve), e in Germania, in quelle del gruppo _Die
Brücke_ (= il ponte). Gli artisti erano accomunati dalla volontà di esprimere
tensioni, stati d'animo e sentimenti attraverso la violenza del colore, la
sintesi della forma, l'incisività del segno. I soggetti preferiti furono i
nudi, i paesaggi, le scene di vita quotidiana e le città. Recuperarono
tecniche da tempo in disuso, come la xilografia (l'incisione sul legno). I
pittori detti _fauves_ presentarono i propri lavori al Salon d'Automne di
Parigi nel 1905. Fu un critico del tempo, Louis Vauxcelles, ad affibbiare loro
questa definizione, considerando le loro tele opere di "selvaggi" per l'uso
aggressivo del colore. Tra gli artisti _fauves_ , riuniti nella stanza
centrale del Salon del 1905: Henri Matisse, André Derain e Maurice de
Vlaminck.

In area tedesca si formarono i gruppi _Die Brücke_ e _Blaue Reiter_ (Cavaliere
azzurro). Il primo nacque per iniziativa di una piccola cerchia di artisti di
Dresda, Ernst Ludwig Kirchner, Erich Heckel e Karl Schmidt-Rottluff, i quali
vollero rappresentare la sofferenza della condizione umana ed esaltare la
spontaneità dell'ispirazione attraverso una violenta deformazione dei corpi,
l'esasperazione dei colori e un linguaggio incisivo, immediato, a volte
eccessivo. Il linguaggio degli espressionisti tedeschi si fonda sull'uso di
colori violenti e innaturali e sull'uso di linee dure e spezzate. Essi non
applicano le leggi della prospettiva e non cercano di dare l'illusione del
volume e della profondità; colori e linee sono sufficienti a comunicare con
impetuosa violenza la visione drammatica e pessimistica che questi artisti
hanno del mondo e della società in cui vivono. Le premesse ideologiche del
movimento furono chiarite da Ernst Ludwig Kirchner nel manifesto _Il Ponte_ (
_Die Brücke_ ), una xilografia che accompagnava la prima mostra del gruppo nel
1906 a Dresda; il gruppo fu attivo anche a Berlino, tra il 1911 e il 1913.
L'intenso naturalismo primordiale sospinto da pittori quali Emil Nolde (che si
aggiunge al gruppo insieme a Max Pechstein, Otto Müller, César Klein, Karl
Hubbuch), lascerà il posto a una tensione sempre più ossessiva e psicologica,
che si rifletterà su descrizioni di squallidi e grotteschi ambienti mondani e
dopo l'esperienza della prima guerra mondiale sfocerà in una satira sociale.

Gli Espressionisti, per una connaturata propensione a rivolgersi ad un
pubblico ampio, diedero origine a un fenomeno che sarà tipico del XX secolo,
cioè la pubblicazione di riviste indipendenti e autoprodotte. Organo per
eccellenza dell'espressionismo tedesco fu la rivista _Der Sturm_ , fondata e
diretta da Herwarth Walden e pubblicata dal 1910 al 1932, ma altre videro la
luce, come _Die Aktion_ , del 1911.

Nei decenni successivi questo movimento ha parzialmente influenzato altri
artisti. Nel 1911 Kandinskij e Franz Marc fondano a Monaco _Der Blaue Reiter_
(Il cavaliere azzurro). Questa esperienza, seppur ancora inquadrabile
all'interno del movimento espressionista, spesso si risolve in una forma
romantica di orfismo, in un tentativo di unione dello spirito del pittore con
l'anima pulsante dell'universo.[1]

Il "Cavaliere azzurro" fu un fenomeno di vasta portata, nel quale il
linguaggio del colore si fece sempre più libero e intenso. Sotto l'impulso di
Kandinskij, i suoi protagonisti si volsero verso nuovi modi espressivi, verso
la creazione di spazi immaginari, verso l'astrazione lirica e fantastica della
realtà.

Tra i maggiori esponenti dall'inizio del XX secolo:

Per l'espressionismo austriaco:

Anche in Italia non mancarono artisti che operarono nell'ambito
dell'espressionismo e in opposizione alla cultura ufficiale dilagante. Già nel
1926, a Torino, si riunì il Gruppo dei Sei di Torino. Fra i protagonisti i
pittori Francesco Menzio, Enrico Paulucci, Carlo Levi e, più isolato, Piero
Martina. L'esperienza si delineò maggiormente qualche anno più tardi con il
gruppo di Corrente, riunitosi a Milano intorno alla rivista omonima fondata da
Ernesto Treccani nel 1938. La loro arte trovò il sostegno delle gallerie La
Bottega di Corrente, poi La Spiga e Il Milione di Milano.

Pittori come Treccani, Renato Birolli, Renato Guttuso, Bruno Cassinari, Ennio
Morlotti, Giuseppe Migneco, Aligi Sassu, Giuseppe Santomaso, Fiorenzo Tomea,
Italo Valenti, Emilio Vedova e Lorenzo Viani, e scultori quali Giacomo Manzù e
Luigi Broggini concentravano la propria ricerca su soggetti eticamente
impegnati, rappresentati attraverso un realismo sofferto e deformato dal
linguaggio espressionista. L'esperienza ebbe seguito anche con la Scuola
Romana di Via Cavour a Roma che prese il nome proprio dalla via in cui vi era
lo studio dei pittori Mario Mafai, Antonietta Raphaël e Scipione.

Presto si avvicinarono alla nuova tendenza pittori come Renato Guttuso, Mirko
Basaldella, Corrado Cagli, Roberto Melli, Gabriele Mucchi. L'espressionismo
riaffiora nel corso del XX secolo in varie nazioni ed in vari gruppi con
un'interpretazione che si avvicina più al figurativismo a volte e altre volte
all'astrattismo. Negli USA, l'artista italiano Emilio Giuseppe Dossena ne fu
efficace rappresentante negli anni settanta.

L'influenza espressionista si può rilevare nelle opere di Van de Velde e
soprattutto in quelle di Hans Poelzig, basti citare il Teatro Grande berlinese
(1922). Nell'architettura, il lavoro di Erich Mendelsohn appartiene a questa
categoria. Un importante esempio della sua opera è la _torre Einstein_ a
Potsdam, in Germania. Altrettanto interessante è la _Chilehaus_ di Amburgo,
capolavoro del meno conosciuto architetto Fritz Höger.

Dal 1919 al 1926 il movimento espressionista divampa fin quasi ad esaurire
nuove soluzioni. Negli anni successivi le contraddizioni del linguaggio
espressionistico si persero e si stemperarono nelle rigide architetture di
Emil Fahrenkamp e di altri minori, dando quasi il sospetto di un inquadramento
nello stile reazionario e nazionalista. Nella scultura, si può citare Ernst
Barlach come esempio.

Se il profeta del movimento espressionista in letteratura si può considerare
Max Scheler con la sua filosofia volta alla rivalutazione della sfera
affettiva, il caposcuola fu Franz Werfel, esaltatore della liberazione
dell'uomo dai ceppi materialistici della vita. Il travolgente dinamismo, il
superamento della realtà, i diritti dell'irrazionale e degli istinti
primordiali, l'anelito all'amore universale costituirono la tematica
dell'espressionismo in letteratura. Fra i poeti si ricordano:

Fra i prosatori ricordiamo:

L'Espressionismo teatrale, partendo da un punto fortemente critico nei
confronti dell'ordine sociale, si realizzò in opere violentemente satiriche
nel genere comico e di negazione totale e spesso pessimistica nel genere
tragico. La scenografia tese a strappare lo spettatore dalla concretezza della
realtà per trascinarlo nella visione interiore del poeta; gli attori ricorsero
a effetti di voce e di gesto che cercavano di trasportare i personaggi su un
piano mistico e simbolico. Fondamentali furono il rifiuto dell'impressionismo
fotografico, l'atteggiamento dinamico anziché statico nei confronti della
realtà, la ricerca dell'essenza assoluta e non del particolare, il
perseguimento dell'irrazionalismo e del lirismo estatico. L'Espressionismo
teatrale si sviluppò soprattutto negli anni che vanno tra il 1918 e il 1927.  
Tra i maggiori esponenti ricordiamo:

Se il padre dell'Espressionismo in Germania fu Wedekind, all'estero fu
soprattutto Strindberg con i suoi calvari spirituali e i drammi da camera a
imprimere una guida per un espressionismo puro. L'Espressionismo teatrale
inseguirà una purificazione dell'uomo, cercando in ogni ambito di vita una
certa libertà. Se le prime rappresentazioni partirono da drammi fiabesco-
mitologici e religiosi, in seguito l'Espressionismo affrontò le tematiche
della guerra proponendo opere pacifiste. Nel dopoguerra L'Espressionismo
trionfò anche se perdette una sua necessità interiore, sfociando nel teatro
epico e sociale brechtiano.

Le stesse caratteristiche di onirismo allucinatorio e distorsione visiva si
ritrovano nella cinematografia espressionista; il film più rappresentativo è
sicuramente _Il gabinetto del dottor Caligari_ , di Robert Wiene, del 1920.
Fondamentale fu pure il capolavoro di Fritz Lang _Metropolis_.

La rivista _Der Blaue Reiter_ ebbe tra i suoi collaboratori anche tre
musicisti: Arnold Schönberg, Alban Berg e Anton Webern. Ma le origini
dell'espressionismo musicale sono di qualche anno anteriore; le sue prime
manifestazioni si possono indicare nel _Secondo quartetto_ (1907), nel _Buch
der hängenden Gärten_ (1907), su testi di Stefan George, e nel dramma
_Erwartung_ ("Attesa", 1909) di A. Schönberg. Comunque il _melodram_
(melologo) _Pierrot Lunaire_ del 1912 di Arnold Schönberg è ormai
universalmente considerato come il manifesto dell'Espressionismo musicale e
questa data è, da alcuni, considerata come data di nascita della atonalità,
anche se l'archetipo della musica espressionistica viene considerato il
_Wozzeck_ di Berg. Tipici della musica espressionista sono la tecnica atonale
o pantonale, l'adozione dello _Sprechgesang_ o canto parlato, e, specie in
_Erwartung_ , la concezione dell'opera d'arte come espressione dell'
_Urschrei_ , grido originario dell'anima in preda all'orrore e all'angoscia.
Nacque per stabilire una corrente artistica che investiva pittura, teatro e
musica. Come un rappresentativo dell'espressionismo astratto contemporaneo,
l'artista statunitense Todd Williamson cerca di creare un ponte tra la pittura
espressionista e l’espressionismo musicale.[3]

Altri progetti

