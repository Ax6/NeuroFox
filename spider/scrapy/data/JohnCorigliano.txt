**John Corigliano** (New York, 16 febbraio 1938) è un compositore statunitense
di musica contemporanea.

Italo-americano di origine, Corigliano proviene da una famiglia di musicisti.
Suo padre fu per 23 anni _Concertmaster_ della New York Philharmonic, e sua
madre suonava il pianoforte. Ha studiato la composizione alla Columbia
University e alla Manhattan School of Music.

Corigliano ha studiato con Otto Luening, Vittorio Giannini, e Paul Creston, ed
è stato a sua volta insegnante di Eric Whitacre, Elliot Goldenthal, Avner
Dorman, Mason Bates, Jefferson Friedman.

La maggior parte del lavoro di Corigliano è dedicata alla musica sinfonica
orchestrale; in questo genere, il compositore ha impiegato una gran varietà di
stili, qualche volta perfino differenziati all'interno della stessa opera,
cercando di rendere il suo lavoro accessibile a un pubblico relativamente
vasto.

Ha composto tre sinfonie (per orchestra, orchestra d'archi, e banda musicale),
concerti per clarinetto, flauto, violino, oboe, pianoforte, colonne sonore per
film, varie musiche da camera (incluso un quartetto d'archi) e un'opera
lirica, _I fantasmi di Versailles_.

Nel 1982 avviene la prima esecuzione assoluta nel Dade County Auditorium di
Miami di "Summer Fanfare" per orchestra di sua composizione diretto da Sir
Neville Marriner.

Nel 1991 è stato premiato con il _Grawemeyer Award_ per la sua _Sinfonia No.
1_ dedicata sinfonia alla commemorazione delle persone scomparse a seguito
della crisi dell'Aids, molte delle quali amici ed amanti.  
Nel 2001 ha ricevuto il Premio Pulitzer per la musica per la sua _Sinfonia n.
2 per orchestra d'archi_. La sua musica per il film _Il violino rosso_ ha
vinto un Premio Oscar per la miglior colonna sonora. Nel 2003 ha fuso ed
ampliato questa composizione nel suo primo Concerto per violino. Sempre nel
2003 c'è stata la prima esecuzione assoluta di Mr. Tambourine Man: Seven Poems
of Bob Dylan con il soprano Hila Plitmann, e la Minnesota Orchestra diretta da
Robert Spano a Minneapolis.

Corigliano ha composto diverse opere su testi a tematica omosessuale, ivi
inclusi sonetti omoerotici di Michelangelo Buonarroti. Il suo partner è il
compositore Mark Adamo.

