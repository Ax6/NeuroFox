**Asti** ( _Ast_ in piemontese) è un comune italiano di 76 126 abitanti[1],
capoluogo della provincia omonima in Piemonte, e capitale dell'antica
Astesana, oggi più comunemente definita Astigiano. È il quarto comune della
regione per numero di abitanti e il sesto per superficie. _"Municipium"_
romano noto con il nome di _Hasta Pompeia_ o semplicemente _Hasta_ , fu sede
del ducato di Asti, ducato longobardo della Neustria. Libero comune nel
Medioevo, con diritto di "battere moneta", fu uno dei più importanti centri
commerciali tra XII e XIII secolo, quando i suoi mercanti svilupparono il
commercio e il credito in tutta Europa.

È conosciuta in tutto il mondo per i suoi vini, in particolare l'Asti
spumante: ogni anno, a settembre, vi si tiene uno dei concorsi enologici più
importanti d'Italia, denominato la Douja d'Or. Celebre è anche il suo Palio
storico, manifestazione tra le più antiche d'Italia, che si svolge a settembre
e culmina con una corsa di cavalli montati "a pelo" (senza sella).

Negli ultimi anni ha assunto una notevole rilevanza a livello nazionale anche
il Festival delle sagre astigiane, una manifestazione enogastronomica che si
tiene ad Asti la settimana successiva al Palio di Asti, dove oltre 40 pro loco
della provincia di Asti propongono le loro specialità gastronomiche,
accompagnate da vini DOCG astigiani, in un grande ristorante all'aperto, meta
ormai di migliaia e migliaia di persone provenienti per l'occasione da tutta
Italia.

Asti si trova a circa 60 chilometri a sud-est di Torino, nella valle del fiume
Tanaro il quale, dopo aver ricevuto gli affluenti Borbore, Valbrenta e Versa,
la delimita a sud. La città sorge in mezzo a celebri colline, tra le Langhe e
il Monferrato, famose in tutto il mondo per i loro vini[3][4] ed è in una
posizione favorevole quasi nel cuore del Piemonte.

Tutto il territorio astigiano si trova ad avere un clima particolare, protetto
com'è dai rilievi da influenze sia mediterranee sia atlantiche.

Dai dati disponibili riguardanti la provincia, si rileva un aumento delle
precipitazioni procedendo dal nord al sud e con l'aumentare dell'altitudine.
La media calcolata negli ultimi trent'anni rivela che ad Asti cadono 667 mm di
pioggia annui, contro una media nazionale di 970 mm e di 760 mm per la Pianura
Padana.

Il clima è caratterizzato da due periodi piovosi e due con minori
precipitazioni. I massimi si verificano nel mese di aprile e novembre, con
valori generalmente superiori in quest'ultimo mese; il minimo assoluto è
registrabile in gennaio, seguito da agosto e in alcuni anni da luglio. I
temporali estivi tendono a essere pochi ma forti.

L'inverno è caratterizzato da scarse precipitazioni e da temperature inferiori
alla media regionale, soprattutto nei valori minimi. La temperatura media
generale annuale dell'ultimo ventennio è 12,7 °C: il mese più caldo è luglio
(+23,65 °C), mentre quello più freddo è gennaio (+0,7 °C).

L'umidità media generale decennale in Asti è di 52,5 con minima del 42 in
luglio e massima in gennaio con il 61.

In base ai risultati scaturiti dalla XVI edizione di 'Ecosistema urbano' di
Legambiente, Asti si colloca al 26º posto della graduatoria virtuosa in campo
ambientale e dell'ecosistema, grazie al rapporto risultante dai valori delle
PM10, della raccolta differenziata, e del rapporto di emissioni di CO2 per
passeggero del trasporto pubblico[6].

«... Ed Asti repubblicana. Fiera di strage gotica e de l'ira  
di Federico, dal sonante fiume ella, o Piemonte, ti donava  
il carme novo d'Alfieri.»

Asti fu edificata dai Romani (con il nome di Hasta Pompeia), sebbene la prima
vera fondazione sia da ricondursi a popolazioni liguri che, in precedenza,
avevano impiantato un villaggio proprio nella zona corrispondente all'attuale
città. Alcune sezioni delle antiche mura sono ancora presenti nella parte
settentrionale della città, e durante il XX secolo dei lavori di scavo hanno
rivelato un'altra sezione delle mura romane nel centro della città.

Nei secoli prima dell'anno Mille, Asti è stata la sede di un ducato dei
Longobardi e poi di una contea Carolingia.

In seguito durante il Medioevo, Asti è stata un importante centro di scambi
commerciali e bancari. È questo il periodo più felice per la città, che si
abbellisce di numerose torri e caseforti e vede estendere il proprio potere su
numerose città e paesi, come Bra, Villanova, Fossano, Nizza Monferrato, Ceva e
Garessio. La cessione di Castello di Annone da parte del vescovo il 28 marzo
1095 ai consoli dimostra l'esistenza del Comune indipendente già nell'XI
secolo.

L'esercito comunale astese partecipò a tutte le Crociate.

Nel periodo comunale, data la grande ricchezza della città, si era sviluppata
la classe mercantile. Nacquero infatti proprio in quel periodo le "casane",
istituti di credito su pegno. Praticamente i Casanieri prestavano somme di
denaro, facendosi consegnare in garanzia terre e castelli. I mercanti astesi
operavano in tutta Europa.

Nel Medioevo le famiglie nobili si scontrarono spesso tra loro a causa della
lotta tra guelfi e ghibellini.

I Roero e i Pelletta erano addirittura divisi internamente.

L'area nord-occidentale della città, tra il centro e la cattedrale, è molto
ricca di case di mercanti medievali e di palazzi, molti dei quali dotati di
torri monumentali. Asti era nota come la città delle cento torri (sebbene il
numero totale fosse di 120), molte delle quali sono ancora presenti tutt'oggi
all'interno della cinta muraria.

Successivamente nel 1155 Asti subisce un assedio e successivo incendio da
parte delle truppe dell'imperatore Federico I detto il barbarossa. Il dilagare
delle truppe imperiali nel circondariato astese portò alla distruzione di vari
castelli e roccaforti come ad esempio il castello di Celle Enomondo. Tra le
molteplici cause che portano allo scontro due furono determinanti ovvero che
in quel periodo ad Asti la fazione guelfa prevaleva su quella ghibellina e
così di conseguenza i suoi vassalli e che Asti, fosse sulla strada per
un'altra importante città guelfa che non riconosceva l'autorità imperiale come
Alessandria.

Nel 1312 il Comune di Asti si sottomise spontaneamente alla protezione del re
di Napoli Roberto d'Angiò, nel 1339 acclamò quale signore Giovanni II del
Monferrato marchese del Monferrato, nel 1342 si forma la Contea di Asti per la
libera adesione dei cittadini astigiani al dominio dei Visconti di Milano,
primo Conte di Asti è Luchino Visconti (1342-1349), a lui succederanno
Giovanni Visconti (1349-1354) e Galeazzo II Visconti (1354-1356). Nel 1356 una
lega nata contro i Visconti capeggiata nuovamente dal Marchese del Monferrato
iniziò a liberare molti territori piemontesi dall'influenza milanese e quindi
occupò Asti, Giovanni II del Monferrato ridivenne signore e conte d'Asti
(1356-1372) alla sua morte la contea passò al giovane Ottone III del
Monferrato (1372-1378), che nel 1377 a 17 anni sposò, Violante Visconti figlia
di Galeazzo II Visconti e sorella di Gian Galeazzo, una scelta infelice,
infatti ne approfittò proprio Gian Galeazzo Visconti (1379-1389) che occupò
Asti e ne divenne il nuovo signore e conte. Nel 1389 però la cedette ai duchi
d'Orléans, quale dote per sua figlia Valentina Visconti, assieme al centinaio
di terre, castelli e villaggi costituenti la sua antica Repubblica, che da
quel momento fu definita orgogliosamente "Patria Astese".

Nel 1531 la Contea di Asti venne ceduta ai Savoia dall'Imperatore Carlo V,
quale dote di nozze per sua cognata, Beatrice del Portogallo che sposò il duca
Carlo III di Savoia. Da quel momento la città seguì le sorti dei Savoia.

Il Ducato di Savoia divenne "Regno di Sardegna" nel 1720, anche se nei fatti
ben poco cambiò, a cominciare dalla capitale che rimase a Torino.

Nel 1797 Asti fu teatro di una grande rivolta, passata alla storia con il nome
di "Rivoluzione Astese". Il 22 luglio ci fu una sommossa per la scarsità di
grano e il 28 venne proclamata la repubblica da Secondo Arò, Felice Berruti,
Gian Secondo Berruti e Gioachino Testa. Il 30 le truppe realiste, appoggiate
da contadini sandamianesi, rioccuparono la città e il 2 agosto fucilarono gli
insorti.

Dal 1800 al 1805 Asti divenne capoluogo del dipartimento francese del Tanaro.

Nel 1935 Asti divenne capoluogo di provincia, staccando il suo territorio
dalla provincia di Alessandria[7].

Durante la seconda guerra mondiale, dopo l'armistizio dell'8 settembre 1943
con gli Alleati, con la Repubblica di Salò e l'occupazione germanica, Asti e
il Monferrato vissero in pieno la guerra di resistenza (in particolare con una
delle Repubbliche partigiane, la Repubblica dell'Alto Monferrato dal settembre
al dicembre 1944), i bombardamenti anglo-americani, la persecuzione degli
ebrei, i rastrellamenti, le deportazioni.

Il 4 settembre del 1948 la città subì gravissimi danni e vittime a causa di
un'alluvione scatenata da pesanti nubifragi, che provocò l'esondazione di
alcuni torrenti come il Borbore e il Tinella e del fiume Tanaro.

Il 6 novembre 1994 fu colpita da una nuova alluvione, dovuta allo
straripamento dagli argini del fiume Tanaro.

Il 21 giugno 2012 subì un breve ma fortissimo temporale (una supercella
secondo i meteorologi) che non causò fortunatamente gravi danni come nel '94
ma provocò una piccola alluvione in zone come: Piazza Marconi, Via Cavour,
Corso Alfieri e Piazza del Palio. Furono calcolati danni all'agricoltura per
milioni di euro e danni comunali per altrettanti euro dovuti ad alberi
sradicati e strade bloccate dagli innumerevoli detriti portati dal forte
vento.

Con atto ufficiale del 5 luglio 1896, il Regno d'Italia riconobbe al Comune di
Asti il suo stemma civico. Lo scudo è composto da una croce bianca in campo
rosso. Allo stemma è sovrapposta la "corona comitale", cimata da 16 perle di
cui 9 visibili. Allo scudo sono accostati "due rami di palma, decussati sotto
la punta e legati di rosso". Il cartiglio sottostante riporta il motto latino:
ASTE NITET MUNDO SANCTO CUSTODE SECUNDO, ovvero: "Asti rifulge nel mondo per
merito del suo custode San Secondo".

La città presenta il più vasto patrimonio architettonico basso-medievale della
regione, a memoria di quello che fu il più potente comune piemontese. Numerose
sono torri, case-forti, chiese, domus e palazzi.

Del periodo romano, sono ancora presenti, la Torre Rossa, probabile vestigia
della porta occidentale della cinta romana, la domus di Via Varrone, i resti
dell'anfiteatro, delle terme e del foro.

Del periodo romanico di notevole interesse sono le cripte di Sant'Anastasio,
San Secondo (VII secolo) in cui è conservato il corpo del patrono e san
Giovanni. Nella zona orientale della città è possibile ammirare il complesso
di San Pietro in Consavia, sede nel Medioevo del priorato gerosolimitano di
Lombardia.

Del periodo basso-medievale fanno parte la maestosa cattedrale di Santa Maria
Assunta, oltre a essere la più grande chiesa della regione, grazie al suo
raffinato apparato decorativo stilisticamente viene considerata la più
importante cattedrale gotica del Piemonte,[ _senza fonte_ ] la collegiata di
San Secondo, dove sono custodite le reliquie del patrono della città, la
chiesa parrocchiale di Viatosto, la chiesa di Santa Maria Nuova e la chiesa
della Madonna del Portone, che conserva al suo interno la porta medievale di
San Marco. Tra i principali edifici medievali, torri e case-forti medievali
sono da citare palazzo Catena, palazzo Zoya, il palazzo del Podestà o del
Comune, la torre Asinari, la torre Comentina, la torre e il palazzo Gazzelli,
la torre De Regibus, la torre Guttuari, la torre e i palazzi Natta, la torre
Quartero, la torre Solaro, la Torre Civica (torre Troyana). Inoltre nella zona
nord occidentale della città è possibile ammirare un tratto delle antiche mura
utilizzate per la difesa in epoca medioevale.

Del periodo rinascimentale rimangono poche testimonianze architettoniche. La
più importante è sicuramente palazzo Malabaila, che nel Cinquecento ospitò
Luigi XII durante un suo soggiorno in città.

Del periodo barocco sono molti i palazzi e le chiese presenti ad Asti grazie
anche al notevole impulso dato dalla presenza dell'architetto Benedetto
Alfieri. Si evidenziano la chiesa di Santa Caterina, la chiesa di San Paolo,
la chiesa di San Martino, la chiesa di San Silvestro, la chiesa di San Rocco,
la chiesa confraternita della SS. Trinità e Sant'Evasio, la chiesa della
Consolata e l'annesso monastero cistercense.

Tra gli edifici barocchi più importanti palazzo Ottolenghi, il Palazzo Civico,
palazzo Mazzetti, palazzo Verasis-Asinari e inoltre la chiesa ex Confraternita
di San Michele e l'ex chiesa di San Giuseppe. Il Palazzo del Michelerio, di
origine cinquecentesca, è stato rimaneggiato nei secoli successivi, e al suo
interno si trova la ex chiesa del Gesù, che ospita importanti affreschi
barocchi, provenienti anche dalla demolita chiesa di Sant'Anastasio.

In città vi sono alcune riserve naturali:

La città di Asti è suddivisa in 14 "territori" che si rifanno alle competenze
parrocchiali del 31 dicembre 1978.

Vengono definiti "Rioni", i quartieri all'interno della prima cerchia delle
antiche mura Duecentesche detta "dei nobili" e "Borghi", le circoscrizioni
comprese in origine all'interno della seconda cerchia di mura Trecentesche
detta "dei borghigiani".

Queste 14 entità, ognuna con un proprio statuto e ordinamento, partecipano
alla vita sociale e religiosa della città che culmina nei festeggiamenti
patronali di san Secondo e con la corsa dell'antico Palio.

Con lo sviluppo urbanistico della città, alcune parrocchie periferiche,
nell'ultimo ventennio si sono allargate e frazionate. Ecco di seguito i Rioni
e i Borghi della città con le suddivisioni parrocchiali.

Rione Cattedrale

Rione San Martino-Borgo San Rocco

Rione San Paolo

Rione San Secondo

Rione San Silvestro

Rione Santa Caterina

Borgo Don Bosco

Borgo San Lazzaro

Borgo San Marzanotto

Borgo Santa Maria Nuova

Borgo San Pietro

Borgo Tanaro Trincere Torrazzo

Borgo Torretta N.S.L.

Borgo Viatosto

Abitanti censiti[8]  

Gli stranieri residenti nel comune sono 9 515, ovvero il 12,50% della
popolazione. Di seguito sono riportati i gruppi più consistenti[9]:

Ad Asti e in provincia si parla un dialetto della lingua piemontese. Una
particolarità di questo dialetto è l'uso dell'articolo **o** (pronuncia "u")
al posto del piemontese comune "ël" davanti ad alcuni sostantivi: _o ciap_ (il
coccio), _o dimòni_ (il demonio).

Le principali testate giornalistiche locali sono:

Nel centro della città è inoltre presente una redazione del quotidiano La
Stampa.

La principale[ _senza fonte_ ] radio locale è:

Le principali emittenti televisive locali sono:

Originari di Asti sono Paolo Conte, il gruppo rock progressivo Locanda delle
Fate, il gruppo rock demenziale Farinei dla Brigna e il gruppo grindcore
Cripple Bastards.

A febbraio è presente il Carnevale della " _Famija delle maschere astigiane_
"[11], che ha radici nel XV secolo con le descrizioni del poeta Gian Giorgio
Alione.

Negli anni sessanta l'amministrazione comunale decise di riprendere l'aspetto
più popolare e burlonesco del carnevale astigiano, al fine di rievocare la
satira e le usanze popolari.

Fu così che nacque la _Famija d'le Maschere Astesane_ costituita dalle
maschere caratteristiche della città, che rappresentavano i personaggio tipici
dei borghi cittadini. La Famija oltre a partecipare e animare le attività
ludiche del periodo carnevalesco è impegnata anche nel sociale organizzando
spettacoli e rievocazioni presso le strutture sanitarie e sociali di Asti e
provincia.

Nella prima settimana di maggio si tengono i festeggiamenti per il santo
patrono San Secondo, dopo i fuochi artificiali del primo lunedì di maggio, il
giorno seguente avviene la celebrazione liturgica con l'offerta del Palio.
Infine il mercoledì seguente, si tiene per tutto il centro storico della città
la millenaria "fiera carolingia", che la tradizione fa risalire a una
concessione di Carlo Magno.

In autunno il "settembre astigiano" è caratterizzato da ben quattro
manifestazioni che richiamano in città decine di migliaia di turisti. Si
incomincia nella seconda settimana di settembre con la Douja d'Or e il
Festival delle sagre astigiane, per proseguire nella terza settimana di
settembre con le manifestazioni del Palio di Asti, culminanti la domenica con
l'antica corsa dei cavalli, per concludersi il quarto fine settimana di
settembre con "Arti e Mercanti", un viaggio a ritroso nel tempo tra antichi
mestieri, artisti e taverne.

Beccati, Bramairate, Bricco Fassio, Bricco Roasio, Ca' dei Coppi, Caniglie,
Canova, Casabianca, Castiglione, Migliandolo, Mombarone, Mongardino Stazione,
Montegrosso Cinaglio, Montemarzo, Palucco, Poggio d'Asti, Portacomaro
Stazione, Quarto Inferiore, Quarto Superiore, Revignano, Rioscone, San Grato
di Sessant, San Marzanotto, San Marzanotto Piana, Santo Spirito, San Vito -
Poggio, Serravalle, Sessant, Torrazzo, Trincere, Vaglierano, Vaglierano Basso,
Valenzani, Valfea, Valgera, Valleandona, Valle Tanaro, Valmaggiore,
Valmairone, Valmanera, Valterza, Variglie, Valbella, Viatosto

In Asti si trovano tre importanti industrie: la Saclà (alimenti), la Johnson
Electric[12] e la Tubosider (materiali metallici per infrastrutture).

La Cassa di Risparmio di Asti è nata nel 1842 in piazza S. Secondo; nel 1894
si spostò in piazza Roma. È la più antica fra le banche esistenti oggi in
città.

Asti si trova al crocevia dei principali collegamenti tra la Liguria e il Nord
Europa, che comprendono:

Altra arteria importante è la Strada Statale 706, che costituisce la
Tangenziale Nord della città collegando lo svincolo Asti Est della A21 alla
frazione di Portacomaro Stazione.

Asti rappresenta uno storico nodo ferroviario posto lungo la ferrovia Torino-
Genova, dalla quale in corrispondenza della stazione di Asti si dirama la
linea per Acqui Terme e Genova.

Fino al 2012 erano altresì attive le ferrovie Asti-Chivasso e Castagnole-
Casale-Mortara, da allora chiuse al traffico. La città era dunque servita in
passato da ulteriori impianti costituiti dalle stazioni di Sessant e
Serravalle d'Asti sulla linea per Chivasso, dalla fermata di Casa dei Coppi e
dalla stazione di Portacomaro sulla linea per Casale Monferrato, dalla fermata
di Asti Boana e dalla stazione di San Marzanotto sulla linea per Castagnole
delle Lanze e dalla fermata di San Marzanotto Rivi, sulla linea per Acqui
Terme.

Fra il 1882 e il 1935 da Asti si diramavano tre linee tranviarie interurbane a
vapore:

La città è servita da una rete di autolinee urbane e suburbane gestita da Asti
Servizi Pubblici (ASP).

Asti e le sue colline sono famosi in tutto il mondo per i vini dolci: il
maggior vitigno è il Moscato Bianco o Moscato di Canelli, da cui si ottengono
uno spumante, un passito e una qualità "tranquilla" (o ferma). Da questo
deriva l'Asti spumante, importante vino DOCG da fine pasto.

Da non dimenticare la produzione di Malvasia nera, in particolare la Malvasia
di Casorzo e di Castelnuovo Don Bosco e di Schierano, le cui uve danno vini
rosati e dolci. Inoltre, degno di menzione è il vitigno di Brachetto dell'alto
Monferrato e della zona di Acqui Terme.

Per quel che riguarda i vini rossi, sicuramente la Barbera è la produzione più
diffusa sul territorio. Altri rossi importanti sono il Dolcetto, il
Grignolino, il Freisa e il Ruché.

Fra i bianchi da pasto, la produzione di Cortese, specialmente nell'alto
Monferrato, è prevalente.

Nell'Astigiano è nata nel 1999 la prima strada del vino piemontese, la _Strada
Astesana_. Si sviluppa con otto percorsi, attraversando 52 comuni della
provincia di Asti e di parte delle Langhe. Asti fa parte delle _città del
vino_.

La grande produzione e varietà di ortaggi ha la sua più alta espressione nella

L'autunno e l'inverno sono le stagioni "principe" della cucina astigiana e
piemontese.

In California, nella Contea di Sonoma, esiste un villaggio chiamato Asti: fu
fondato da immigrati italiani e svizzeri verso la fine del XIX secolo. Sempre
in California, vicino a Los Angeles, sorge il villaggio di Guasti, la cui
chiesa porta il nome del santo patrono astese: San Secondo.

Per il ciclismo, Asti è stata quattro volte sede di arrivo di tappa del Giro
d'Italia: la prima nel 1935, l'ultima nel 2003.

L'altra squadra di calcio della città è l' _A.C.D. Sporting Asti Nuova Itea_
che milita nel girone M di Seconda Categoria.

Tre società di Asti partecipano al campionato italiano: la squadra del liceo
scientifico "F. Vercelli", presente fin dalla prima edizione del 2007, l'Asti
Tchoukball, società fondata il 5 settembre 2008 da giovani ex studenti del
liceo, che comprende due squadre: Asti Atomik Tchoukball ed EleKTrauti Asti
Tchoukball, e la squadra del liceo classico Vittorio Alfieri.

L'Asti Atomik Tchoukball è arrivata al 3º posto nei campionati italiani
2009/2010 e 2011/2012, il miglior risultato di sempre per una squadra
astigiana.

Altri progetti

