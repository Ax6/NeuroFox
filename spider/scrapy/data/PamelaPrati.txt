**Pamela Prati** , nata **Paola Pireddu**[1] (Ozieri, 26 novembre 1958), è una
showgirl, attrice e cantante italiana.

Dopo aver esordito come fotomodella e attrice tra gli anni settanta e ottanta,
è divenuta nota al grande pubblico nel 1987, quando, notata da Pier Francesco
Pingitore, ottiene il ruolo di primadonna in diversi spettacoli teatrali e
televisivi della compagnia del Bagaglino. Negli anni novanta è stata anche
conduttrice televisiva di alcuni programmi per le reti Mediaset, come _La sai
l'ultima?_ , _Scherzi a parte_ e _Re per una notte_. Dal 2001 è tornata a far
parte del Bagaglino, realizzando gran parte degli spettacoli della compagnia
prodotti nel primo decennio del duemila.

Nel corso degli anni si è cimentata anche nel ruolo di cantante, eseguendo
all'interno delle trasmissioni diverse cover, sigle e anche brani inediti,
esperienza culminata nel 1996 con la pubblicazione di un album discografico.

Per sua stessa ammissione ha più volte svelato di aver avuto un'infanzia assai
complessa, " _non vissuta_ ".[2][3][4] La madre, vedova di guerra con due
figli, fu abbandonata dal compagno non ancora divorziato di origini spagnole.
Senza padre, Pamela crebbe dall'età di un anno e mezzo fino ai dieci in un
collegio di suore a Tempio Pausania.

Diciottenne, si trasferisce a Roma, ospitata dalla sorella maggiore, per
trovare un lavoro in un negozio di abbigliamento come commessa. Scoperta da un
fotografo, intraprende la sua carriera come modella. Prende parte per una
trentina di puntate a _Playboy di mezzanotte_ , una trasmissione di
Telealtomilanese. Dopo aver lavorato soprattutto come fotomodella sul finire
degli anni settanta, ha ottenuto alcune parti cinematografiche in commedie
sexy degli anni ottanta. Nel 1980 è apparsa sulla copertina dell'album _Un po'
artista un po' no_ di Adriano Celentano, guadagnando un'improvvisa
popolarità[5] che l'ha portata, nel 1983, a posare per la rivista Penthouse. È
stata modella per il calendario Iveco 1982 (fotografie di Roberto Rocchi),
come _ragazza-copertina playmate_ ha inoltre posato nuda più volte anche per
l'edizione italiana di Playboy (fin dal numero di maggio del 1979) e per
Playmen (1983).

Notata dal regista e autore televisivo Pier Francesco Pingitore, è stata da
lui lanciata come soubrette della compagnia del Bagaglino. L'esordio
televisivo come primadonna è così avvenuto nel 1987 con lo show _Biberon_ ,[6]
trasmesso per tre edizioni su Rai 1, al quale seguirono nel 1991 e 1992 due
edizioni di _Crème Caramel_.[7] Nell'estate del 1992, insieme con il collega
del Bagaglino Pippo Franco, ha condotto su Canale 5 la prima edizione di _La
sai l'ultima?_ ,[8] partecipando anche alle successive edizioni nell'estate
del 1993,[9] nell'autunno del 1994.[10]

Per la stessa rete, nel gennaio del 1993 e nella primavera del 1994, ha
affiancato Teo Teocoli nella seconda e nella terza edizione di _Scherzi a
parte._[11]

Nel 1996 ha affiancato Gigi Sabani nello show di prima serata di Italia 1 _Re
per una notte_ ,[12] e nell'estate dello stesso anno ha condotto in coppia con
Pippo Franco il varietà _Sotto a chi tocca_ , ripreso anche nell'estate
1997;[6][13] del programma è stato realizzato anche uno speciale in onda la
sera del 31 dicembre 1996 dal titolo _Sotto a chi tocca... a capodanno_.[14]
Nel frattempo, tra il 1996 e il 1997, si è esibita in teatro con lo spettacolo
_Bentornata passerella_.[15]

Nel 2001 è tornata come primadonna al Bagaglino con lo show _Saloon_[16] e con
la storica compagnia ha partecipato anche agli show _Marameo_ del 2002, _Mi
consenta_ del 2003,[17] _Barbecue_ del 2004,[18] _Torte in faccia_ del
2005/2006 e _Bellissima - Cabaret anticrisi_ del 2009.[19]

Nel 2004 ha partecipato come concorrente al reality show _Il ristorante_ ,
condotto da Antonella Clerici su Rai 1.[20] Nell'autunno del 2008 ha ricoperto
il ruolo di opinionista nella sesta edizione del reality show _L'isola dei
famosi_ , in onda su Rai 2.

Nel 2010 è protagonista del cortometraggio _Come se fosse facile_ , diretto da
Alessandro Zizzo, per la cui interpretazione viene premiata al Festival
Internazionale Film a Tema Corto "Tulipani di Seta Nera"[21]. Nel 2011 ha
partecipato alla serie TV _Non smettere di sognare_ , nel ruolo della madre di
uno degli interpreti secondari. Nel dicembre 2011 è stata soubrette nel
programma di Alfonso Signorini, _Kalispéra!_ , in onda in prima serata su
Canale 5.[22] Il 9 dicembre 2012 ha partecipato come concorrente per
beneficenza a una puntata domenicale di _Avanti un altro!_ , programma
condotto da Paolo Bonolis su Canale 5.

Dal 13 aprile al 18 maggio 2015 torna sulle scene televisive prendendo parte
come concorrente alla seconda edizione del talent show _Si può fare!_ , con la
conduzione di Carlo Conti su Rai 1[23]. Da marzo 2016 avrebbe dovuto essere
una delle concorrenti dell'undicesima edizione del reality show di Canale 5
_L'isola dei famosi_[24], ma in seguito ha annunciato il suo ritiro.

Dal 19 settembre al 10 ottobre 2016 ha partecipato come concorrente alla prima
edizione del reality show _Grande Fratello VIP_ , condotto da Ilary Blasi su
Canale 5, venendo però squalificata per numerose infrazioni del regolamento
nel corso della quarta puntata[25]. Dal successivo 25 novembre è primadonna
nello spettacolo della compagnia del Bagaglino _Magnàmose tutto!_ , scritto e
diretto da Pier Francesco Pingitore[26], in scena al Salone Margherita di Roma
fino al 5 febbraio 2017. Lo spettacolo viene anche trasmesso in televisione su
Canale 5 il 26 febbraio 2017 in seconda serata, in occasione del trentesimo
anniversario degli spettacoli televisivi del Bagaglino[27]. Dal 29 novembre al
4 febbraio 2018 è tra i protagonisti dello spettacolo musicale _Gran follia!_
, sempre assieme alla compagnia del Bagaglino di Pingitore[28].

Come altri personaggi televisivi degli anni settanta e ottanta ha inciso
alcuni dischi, soprattutto sigle televisive. Ha fatto il suo esordio musicale
nel 1980 con il 45 giri _E.A.O_ , sigla della trasmissione televisiva _Playboy
di mezzanotte_. Tra le sue sigle più famose si ricordano _Menealo_ , _Que te
la pongo_ e _Mocambo Strambo_ scritta da Donatella Rettore e sono una rarità
nel mercato da collezione di vinile, perché pubblicate anche in formato mix da
12 pollici. Molto spesso è raffigurata in pose sensuali sulla _nude cover_.
Nel 1996 le sue velleità canore sono sfociate in un album, intitolato _Il
tango delle 11_ , pubblicato dalla RTI.[29]

Nel 1982 si esibisce nella sigla del programma _DISCOMARE_ sul ritornello del
brano _Manette blu_ della cantante Oona. Cover italiana del brano "Nobody
wins" di Elton John, cantata anche da Marta Lami (Maeva), da questa esibizione
viene erroneamente attribuita anche a Pamela Prati, che come si legge nella
sua discografia non ha mai inciso questo brano.

Nel 2007 è tornata alla musica incidendo il singolo _Papelon_. Nell'estate del
2011 pubblica una versione house di _Menealo_ , successo degli anni novanta,
remixata da Stefano Mezzaroma e Dj Jurij di cui è stato realizzato anche un
videoclip. Nell'estate del 2012 pubblica una cover del brano di Lina Termini
_Ma l'amore no_ e il remake di un suo singolo degli anni ottanta _Love is a
holiday_ , sempre con Stefano Mezzaroma, insieme con il DJ e producer milanese
Stefano Spagnoli (anche conosciuto come Stevie Rey).

Il 5 settembre 2014 esce il nuovo singolo _Fogo da Paixão_ , in collaborazione
con Goondocks Project. Il 17 luglio 2015 pubblica un nuovo singolo intitolato
_Pensieri di te e di me_. In seguito alla sua squalifica dal reality show
_Grande Fratello VIP_[30], il 14 novembre 2016 pubblica il singolo _Chiamatemi
un taxi_ , prodotto da Cristiano Malgioglio.[31]

Altri progetti

