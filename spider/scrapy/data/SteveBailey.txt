**Steve Bailey** (Myrtle Beach, 10 febbraio 1960) è un bassista statunitense
famoso per il suo lavoro pionieristico con il basso a sei corde. È stato
proclamato "bassista dell'anno" nel 1994 e nel 1996 dalla rivista statunitense
_Bass Player_[1][2].

Bailey ha suonato per un consistente numero di artisti, tra cui Victor Wooten
in _Bass Extremes_ , Paquito D'Rivera, Dizzy Gillespie, James Moody, Dave
Liebman, Claudio Roditi, Michel Camilo, The Rippingtons, David Benoit, Jethro
Tull, Lynyrd Skynyrd, Willie Nelson, Ray Price, Billy Joe Shaver, Larry
Carlton, Emily Remler, Brandon Fields, Carol Kaye, Kitarō, Max Highstein, T
Lavitz, Tab Benoit, Johnny Witherspoon, Toni Price, Mel Tormé, Ernestine
Anderson, Mark Murphy, John Patitucci, Billy Sheehan ed altri. Ha inoltre
pubblicato degli album con molti di questi artisti.

Steve Bailey iniziò a suonare il basso elettrico all'età di 12 anni. Si
avvicinò allo studio del contrabbasso dopo aver sentito l'album dei Return to
Forever _Light as a Feather_[1] mentre iniziò a suonare il basso fretless dopo
un curioso aneddoto che vide Bailey passare involontariamente sopra il suo
basso fretted con la sua auto, all'epoca una Toyota[1].

Bailey ha frequentato l'University of North Texas e la Miami University ed
attualmente è "artista in residenza" alla Coastal Carolina University e
docente all'University of North Carolina a Wilmington. Ha svolto anche
l'attività di musicista da studio ed ha avuto numerose collaborazioni, tra cui
diversi album con il collega bassista Victor Wooten. Inoltre con quest'ultimo
ha realizzato un campo per bassisti chiamato "Bass At The Beach" con l'intento
di insegnare a bassisti di tutti i livelli, dai principianti agli esperti.

Bailey si serve di amplificatori Ampeg e SWR, ed è stato _endorser_ di molte
aziende, quali Ibanez, Michael Kelly, Aria (dal 1995) e Fender (dal 2008).
Bailey usa in molte delle sue esibizioni un modello custom signature facente
parte della linea Aria Pro II a sei corde, l' _Avanti AVB-SB-6_.

Nel 2009 la Fender gli ha creato un modello signature del Fender Jazz Bass, lo
"Steve Bailey Jazz Bass VI" a 6 corde [3].

Nel 2011 Bailey diviene _endorser_ della Warwick, nota azienda tedesca, che
produce un modello 6 corde fretless (Steve Bailey signature) su precise
direttive dell'artista. Alla linea prodotta in Germania ne viene affiancata
una, più economica, prodotta in Corea.

