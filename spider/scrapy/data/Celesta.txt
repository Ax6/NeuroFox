La **celesta** (nota anche come **celeste** o **celestino** ) è uno strumento
musicale idiofono, ossia che produce il suono mediante il materiale stesso di
cui è composto senza l'ausilio di parti poste in tensione: nel caso specifico
si tratta di uno strumento idiofono a percussione, il cui aspetto è simile a
quello di un pianoforte verticale di piccole dimensioni.

Il suono viene prodotto da alcune lamelle di metallo sospese tramite un
sistema di martelletti e comandate da una tastiera (lo stesso sistema viene
applicato al pianoforte) e da una pedaliera. Produce un suono ovattato, dolce
e chiaro, privo di armonici.[1]

In quanto variante dello xilofono, con lamelle di metallo al posto di quelle
di legno, la celesta (come il glockenspiel e il vibrafono) è classificata tra
i metallofoni.

La celesta (il cui nome completo è **voce celeste** ) fu inventata nel 1886
dal costruttore parigino di armonium August Mustel, sulla base di uno
strumento ideato da suo padre, Victor Mustel, nel 1860. Lo strumento di Victor
Mustel, chiamato Dulcitone, era formato da dei diapason che venivano percossi
da martelletti azionati da una tastiera.

La celesta fece il suo primo ingresso nell'orchestra sinfonica nel 1892, nel
balletto _Lo schiaccianoci_ , di Pëtr Il'ič Čajkovskij.[2] Tuttavia altri
sostengono che la celesta venne impiegata per la prima volta in una piccola
orchestra nel dicembre del 1888 da Ernest Chausson per _La tempête_. Dopo il
successo ne _Lo schiaccianoci_ , la celesta venne usata da Richard Strauss
nell'opera _Ariadne auf Naxos_ e Giacomo Puccini nella _Tosca_. Anche altri
compositori come Mahler nella _Sinfonia n. 6_ , Stravinskij nel suo _Requiem_
, Bartók nella _Musica per archi, percussione e celesta_ , Holst nella suite
_I pianeti_ , Debussy nel brano _Les Chansons de Bilitis_ , Schöenberg
nell'opera _Herzgewachse_ , Casella in _Convento veneziano_ (qui lo strumento
è suonato a quattro mani come il pianoforte). Anche Léo Delibes e Théodore
Dubois fecero uso della celesta nelle loro composizioni. Se Stockhausen
esasperò l'aspetto melenso, gli allievi della scuola di Cage, in primis
Feldman, fecero un ottimo utilizzo della celesta[3].

La celesta è stata utilizzata anche da musicisti rock e pop, già in
registrazioni degli anni quaranta di Frank Sinatra per la Columbia, tra cui
_I'll Never Smile Again_[4], poi i Velvet Underground nella celeberrima
_Sunday Morning_[5]. Tra gli altri gruppi che hanno utilizzato la tipica
sonorità dello strumento segnaliamo The Beatles ( _Baby, It's You_ )[6], The
Beach Boys ( _Girl Don't Tell Me_ ), Buddy Holly ( _Everyday_ )[7], e i Pink
Floyd ( _The Gnome_ e la versione di _Mother_ usata nel film _The Wall)_.

Anche nella musica d'avanguardia e il jazz è stato ed è tutt'ora utilizzato
questo strumento, che ben si dedica al creare atmosfere di particolare
intensità, come in _The Survivor's Suite_ del 1977, di Keith Jarrett e il suo
quartetto (Dewey Redman, Charlie Haden, Paul Motian).

In anni più recenti, il compositore John Williams ha utilizzato la celesta per
il celebre tema principale nella trasposizione cinematografica della saga di
_Harry Potter_.

Altri esempi contemporanei di utilizzo della celesta li troviamo in alcuni
album del musicista svedese Lars Danielsson, _Pasodoble_ del 2007,
_Tarantella_ del 2009, in cui lo strumento viene suonato dal pianista polacco
Leszek Mozder.

La celesta ha una forma simile a quella di un piccolo pianoforte verticale. La
sua tastiera, formata generalmente da un'estensione che va dal Do3 al Do7,
aziona dei martelletti che percuotono una serie di lastre d'acciaio intonate
per semitoni, fissate ciascuna su una cassa di risonanza. Il suono, molto
dolce, chiaro, vaporoso ma privo d'intensità, può essere ampliato attraverso
l'uso del pedale di risonanza. La notazione corrisponde a un'ottava più sotto
rispetto ai suoni realmente prodotti.

Quando nel 1891 Pëtr Il'ič Čajkovskij vide la celesta, ebbe l'idea che questo
strumento dovesse fare il suo debutto all'interno di un'orchestra e, per
evitare che altri autori gli rubassero l'idea, se la fece portare segretamente
da Parigi scrivendo all'editore: "Così che non possano servirsi dei suoi
effetti prima di me"

Altri progetti

