_**The Wolf of Wall Street**_ è un film del 2013 diretto e prodotto da Martin
Scorsese.[1]

La pellicola, adattamento dell'omonima autobiografia pubblicata negli Usa nel
settembre 2007 (edita in Italia da Rizzoli Editore nel gennaio 2014 col titolo
_Il lupo di Wall Street_ ),[1] narra l'ascesa e la caduta di Jordan Belfort,
spregiudicato broker newyorkese interpretato da Leonardo DiCaprio alla sua
quinta collaborazione con Scorsese.[2] Fulcro della pellicola è la sua vita
fatta di eccessi che lo porteranno poi a una rovinosa caduta.[2]

Accolto positivamente dalla critica, il film ha ricevuto cinque nomination
agli Oscar nelle categorie miglior film, miglior regista, miglior attore
protagonista, miglior attore non protagonista e migliore sceneggiatura non
originale,[3] non vincendone però nessuno.[4]

_The Wolf of Wall Street_ è uscito nelle sale cinematografiche statunitensi il
25 dicembre 2013, distribuito dalla Paramount Pictures, mentre in Italia la
pellicola ha debuttato il 23 gennaio 2014, distribuita da 01 Distribution.[5]

1987: Jordan Belfort inizia la sua carriera come apprendista broker a Wall
Street sotto la guida dell'eccentrico Mark Hanna, che lo introduce a uno stile
di vita esagerato, basato sul sesso e sull'assunzione di droghe di ogni tipo
per aiutare la mente a raggiungere importanti risultati. Jordan, che impara
anche a compiere azioni disoneste che gli consentono di guadagnare molti
soldi, ben presto ottiene la licenza di broker. Il giorno stesso della sua
assunzione alla L.F. Rothschild si verifica un improvviso crollo della borsa,
il cosiddetto "lunedì nero", evento che causa il fallimento dell'azienda e, di
conseguenza, il suo immediato licenziamento.

Per assecondare il suo sogno di diventare milionario, la moglie Teresa lo
indirizza allora verso un modesto call center che si occupa della vendita di
_penny-stocks_ , azioni di compagnie dalla capitalizzazione di mercato molto
modesta, che però trattano a spread molti più elevati rispetto al liquido
mercato a cui Jordan era abituato, caratteristica che gli permette di riuscire
a ottenere fino al 50% dei ricavi sulle commissioni delle azioni che riesce a
vendere, rispetto all'1% che otteneva a Wall Street. Grazie al suo stile
aggressivo Jordan riesce ben presto a tornare in carreggiata e a riprendere la
sua carriera di broker, ottenendo guadagni sempre maggiori.

Poco dopo il ragazzo incontra Donnie Azoff, un suo vicino di casa affascinato
dal suo stile di vita: i due decidono di mettersi in affari assieme e fondano
un proprio studio, arruolando diversi malviventi medio-borghesi che abitano
nel quartiere, in particolare spacciatori di droga. Belfort li istruisce su
come truffare i clienti e ben presto lo studio si trasforma in una società, la
Stratton Oakmont (che Jordan, falsamente, per attirare sempre più clienti,
spaccia per antichissima società di brokeraggio in attivo da decenni). Dietro
l'apparenza rispettabile c'è in realtà un complesso giro di truffe, che
consente agli impiegati di guadagnare tantissimi soldi su ogni commissione.

Attirata dal grande successo della società di Belfort, la rivista economica
_Forbes_ pubblica un articolo che mette in luce le sue attività truffaldine,
dando a Belfort l'appellativo di _The Wolf of Wall Street_ , ma ciò non fa
altro che procurare una notevole pubblicità all'azienda, che ottiene un numero
incredibile di nuovi assunti. Jordan e i suoi impiegati conducono una vita di
eccessi, tanto al lavoro quanto nel privato. L'uomo tradisce regolarmente
Teresa con diverse prostitute e diventa ben presto dipendente da cocaina e
quaalude. Ad un party aziendale Jordan incontra la bellissima Naomi Lapaglia,
con la quale inizierà una relazione che lo porterà a divorziare da sua moglie
per sposarsi con la nuova amante, con cui avrà anche una figlia di nome
Skylar.

Intanto l'agente dell'FBI Patrick Denham inizia a indagare sugli illeciti
della Stratton; Jordan ottiene inoltre le azioni di Steve Madden, un
importante produttore di calzature, guadagnando in un attimo ben 22 milioni di
dollari. Per nascondere i proventi all'FBI, Belfort li trasferisce su un conto
svizzero, usando come prestanome una zia inglese di Naomi, Emma, e come
corriere la fidanzata slovena del suo socio Brad Bodnick, che verrà arrestato
a causa di un diverbio con Donnie: questo mette a rischio l'azienda, ma
fortunatamente l'uomo non li tradirà, rimanendo in galera per tre mesi pur di
non rivelare i loro nomi.

Donnie, sentendosi colpevole di questa sventura, regala a Jordan un flacone di
un particolare tipo di quaalude, vecchio di circa quindici anni. Poiché le
pillole sono vecchie sembrano non avere effetto, così i due ne assumono una
quantità abnorme. Quella sera l'investigatore privato al soldo di Jordan, Bo
Dietl, gli telefona per rivelargli che, dopo l'incidente di Brad, i telefoni
di casa sua sono stati messi sotto controllo. In quel momento gli effetti
della droga si fanno sentire e Jordan rimane quasi paralizzato; nonostante
questo riesce a tornare a casa, dove trova Donnie al telefono con il banchiere
svizzero. Jordan riesce a impedire che l'amico gli riveli ciò che è successo
con Brad, ma gli causa così un principio di soffocamento, dal quale riuscirà a
salvarlo solo assumendo altra cocaina. Il giorno dopo Jordan verrà arrestato
per guida in stato d'ebbrezza, ma sarà scarcerato quasi subito per mancanza di
prove.

A causa del rischio sempre maggiore di essere scoperto, Jordan decide di
lasciare l'azienda, affidando il comando a Donnie e le posizioni di rilievo ai
suoi amici, ma durante il suo discorso di commiato ritratta la decisione. Nel
corso di un viaggio in yacht in Italia, arriva la notizia della morte di zia
Emma e, contemporaneamente, quella che Steve Madden starebbe vendendo le
azioni dell'azienda. Jordan ordina immediatamente di partire per Monaco al
fine di riprendersi il capitale lasciato scoperto da Emma a Ginevra, ma una
violenta tempesta fa naufragare l'imbarcazione; due persone cadono in mare e
muoiono, ma Jordan e i suoi si salvano per miracolo, venendo soccorsi da una
nave italiana. Anche l'aereo intervenuto per portarli a Ginevra precipita a
causa del maltempo, e Jordan vede questo come un segno divino: decide così di
non bere né drogarsi mai più.

Due anni dopo Saurel, il banchiere svizzero, viene arrestato e rivela all'FBI
gli illeciti di Jordan, che così viene a sua volta arrestato. Per evitare di
passare vent'anni in prigione, Jordan chiede e ottiene di collaborare con la
giustizia fornendo tutti i nomi dei suoi compagni. Al contempo Naomi decide di
lasciarlo e di prendere con sé i loro figli; Jordan reagisce violentemente e
assume dopo anni un notevole quantitativo di droga, andandosi poi a schiantare
con l'auto contro un muro mentre tenta di fuggire con Skylar, che rimane
illesa e viene subito ripresa dalla madre. Il giorno dopo Jordan indossa un
registratore e si reca in azienda per incriminare i suoi compagni, ma tenta di
salvare Donnie passandogli un biglietto dove gli comunica che sta indossando
un microfono, ma l'FBI scopre il biglietto e lo arresta di nuovo. Grazie alla
sua collaborazione, tuttavia, l'uomo ottiene una pena minima di 36 mesi in un
carcere a bassa sicurezza. Passata la detenzione, Jordan riprende la sua
carriera, tenendo seminari in Nuova Zelanda sulle strategie di vendita.

Nel marzo 2007 l'attore Leonardo DiCaprio e la casa di produzione Warner Bros.
vinsero un'offerta per ottenere i diritti di trasposizione del libro di
memorie _Il lupo di Wall Street_ di Jordan Belfort, a favore di quella
presentata dell'attore Brad Pitt e della casa di produzione Paramount
Pictures.[6] Jordan Belfort guadagnò un milione di dollari dalla vendita dei
diritti.[7] Nel 2012 i diritti furono acquistati dalla casa produttrice
indipendente _Red Granite Pictures_.[8]

«Ero affascinato dalla loro ignoranza, e volevo sapere perché avevano agito in
quel modo»

Martin Scorsese fu considerato fin da subito per la direzione del film.[6]
Prima di occuparsi di _Shutter Island_ , girato a sua volta con Leonardo
DiCaprio, Scorsese rivelò di aver lavorato a una bozza per il film senza però
ottenere mai un semaforo verde da parte della Warner e affermando di «aver
sprecato circa cinque mesi della sua vita».[10] Nel 2010 la Warner Bros.
propose a Ridley Scott di dirigere il film, sempre con DiCaprio come
protagonista,[11] ma in seguito la stessa Warner cestinò il progetto.[8]

Fu solo nel 2012 che il film ottenne luce verde, grazie all'entrata in scena
della casa produttrice indipendente _Red Granite Pictures_ , che non pose
restrizioni riguardo allo sviluppo del film. Fu allora che Martin Scorsese,
consapevole che non sarebbero stati posti dei limiti al contenuto, decise di
ritornare a far parte del progetto.[12] In particolare, in un'intervista,
Scorsese ha dichiarato: «La mia prima preoccupazione era quella di raccontare
la storia di qualcuno non molto rilevante, qualcuno che non aveva fatto nulla
di ispirante, non era né da un lato Michelangelo, un Roosevelt o un Lincoln,
né d'altra parte un Rasputin, un Mao, uno Stalin, e oltre a questo, qualcuno
la cui vita non fosse un esempio, non fosse nobile in alcun modo, non perché
si voglia fare del male a qualcuno di per sé, ma per non avere nessuno modello
decente di riferimento per la sua vita, questo è ciò che ho imparato dal mondo
intorno a loro, è una qualcosa da cui sono sempre stato attratto, qualcuno sul
modello di Gordon Gekko o Tommy, il personaggio di Joe Pesci, in _Quei bravi
ragazzi_ ».[13]

Il film tende a portare tutto agli estremi, scelta che Scorsese ha
giustificato affermando di voler «provare e scoprire che cosa pensavano tutti»
e di voler «scoprire come le loro menti lavoravano». Ha rivelato anche che in
realtà il loro film «gratta appena la superficie di ciò che realmente è
accaduto».[9] Inoltre, nonostante il forte umorismo che caratterizza il film,
ha indicato come questo non fosse il suo intento primario, tuttavia Jordan e i
suoi amici erano così buffi che non si può fare a meno di ridere; Scorsese ha
dichiarato: «Quello che fanno è divertente nel contesto della verità della
loro situazione» e «la capacità di vedere l'umorismo in situazioni che sono
atroci fa parte del meccanismo di difesa. Ecco perché si ride su cose come
queste».[9] Sul protagonista Jordan Belfort ha invece dichiarato: «Se l'è
cavata così tante volte, ma voleva solo farne ancora di più» e «suo padre e il
suo avvocato gli hanno detto, “Vattene ora, l'hai fatta franca!”, ma non ha
voluto ascoltarli. Non riusciva a resistere di approfittare delle persone.
Sembrava venirgli così naturale».[9]

Infine, sull'utilità del film, Scorsese ha affermato che, secondo lui, i film
possono realmente modificare il nostro comportamento, in particolare ha
dichiarato: «Spero che i film possano rendere il mondo un posto migliore.
Guardo indietro al neorealismo italiano, che apparve per cambiare le cose,
poiché aprì una sorta di compassione verso gli ex nemici [della seconda guerra
mondiale]. Il cinema ha cambiato tutta l'Italia, tutta la cultura».[9]

…quando ho letto il libro, gran parte del divertimento della narrazione di
Jordan era dato dalle sue digressioni. Descriveva le diverse fasi da strafatto
o i tre tipi di prostitute, questi commenti stravaganti. Le sue osservazioni
sulle persone. Il genere di cose che avrebbe detto ma che non necessariamente
si prestavano al dialogo naturale o alla storia narrata.

Il compito di scrivere la sceneggiatura fu affidato a Terence Winter, che
aveva lavorato con Scorsese già per la serie _Boardwalk Empire_. La
sceneggiatura si basa, ovviamente, sul libro di memorie. Proprio riguardo a
ciò, Winter ha riferito che il film è in realtà abbastanza fedele al libro e,
secondo lui, al 100% in termini di spirito del libro stesso ma anche di quello
che Jordan Belfort è in fondo.[14] Winter ha anche raccontato di aver dovuto
comprimere alcuni eventi ma che in fondo il suo compito era narrare: «l'ascesa
e la caduta di Jordan Belfort», chiedendosi: «Come funzionava davvero? Come ha
fatto a diventare quello che è diventato e, infine, come è finito?».[14]

Winter ha anche ricordato che le uniche cose ad essere state modificate sono
solo alcuni dei nomi,[14] per esempio: il personaggio di Donnie Azoff si basa
su Danny Porush, il cui nome venne cambiato dopo che Porush minacciò di citare
in giudizio i realizzatori;[15] l'agente dell'FBI noto come Patrick Denham si
chiama in realtà Gregory Coleman;[16] mentre l'avvocato Manny Riskin si basa
su Ira Lee Sorkin.[17] Anche i nomi delle due mogli di Jordan Belfort furono
modificati: la prima moglie, Denise Lombardo, divenne Teresa Petrillo mentre
la seconda, Nadine Caridi, divenne Naomi Lapaglia.[18] Invece, il nome di Mark
Hanna, broker di L.F. Rothschild, rimase lo stesso e anche lui, come Belfort,
venne in seguito condannato per frode e incarcerato.[19]

Nella pellicola si fa anche ampio utilizzo del voice over da parte del
protagonista Jordan Belfort. A tal proposito, Terence Winter ha rivelato che
quando iniziò il processo di scrittura una delle prime cose che voleva
domandare a Scorsese era proprio del suo utilizzo, poiché non era sicuro che
dopo _Quei bravi ragazzi_ e _Casinò_ volesse utilizzarlo nuovamente.[14]
Scorsese rispose tuttavia: «Si, in realtà penso sarà un buon compagno di _Quei
bravi ragazzi_ , scrivilo nello stesso stile». Ciò, a detta di Winter, gli ha
permesso di aggiungere davvero tanti elementi, che altrimenti sarebbero stati
eliminati.[14]

Invece, riguardo al lavoro con il resto della troupe, Terence Winter ha
raccontato di aver incontrato più volte, durante la fase di pre-produzione,
Scorsese e DiCaprio, anche se durante le riprese non è stato sempre presente a
causa del suo impegno simultaneo con la serie _Boardwalk Empire_.[14]

La sceneggiatura del film è stata inserita nella Black List delle migliori
sceneggiature non prodotte nell'anno di presentazione.[20]

Tra gli altri interpreti troviamo: Matthew McConaughey, nel ruolo di Mark
Hanna, senior broker di L.F. Rothschild; Cristin Milioti che impersona Teresa
Petrillo, prima moglie di Jordan; Rob Reiner e Christine Ebersole nel ruolo di
Max Belfort e Leah Belfort, padre e madre di Jordan; Jake Hoffman che
interpreta Steve Madden; Jon Favreau nel ruolo di Manny Riskin, avvocato della
società; Shea Whigham nel ruolo di Ted Beecham, capitano del _Naomi_ , e Spike
Jonze nel ruolo di Dwayne, direttore del _Centro Investimenti_.[34] Inoltre,
ricordiamo: Brian Sacca, Henry Zebrowski, Kenneth Choi, P. J. Byrne e Jon
Bernthal che interpretano, rispettivamente, Robbie Feinberg, Alden Kupferberg
detto "la lontra", Chester Ming, Nicky Koskoff detto "tappetino" e Brad
Bodnick, gli amici di Jordan.[34]

Il vero Jordan Belfort compare in un cameo nella scena finale del film,
presentando durante una convention il sé stesso impersonato da DiCaprio che,
uscito di prigione, è diventato un motivatore.[35] La stilista Natasha Newman
Thomas interpreta l'impiegata Danielle Harrison nella scena della rasatura in
azienda: si è lasciata realmente rasare a zero per il film.[36]

Le riprese del film, costato complessivamente circa 100 milioni di
dollari,[38] iniziarono a New York l'8 agosto 2012.[39] Oltre che nella città
di New York, ulteriori riprese vennero svolte a Closter, in New Jersey,[40] e
in altre zone dello stato di New York, precisamente ad Harrison e a Sands
Point. Quest'ultima località venne scelta come location per la casa sulla
spiaggia in cui Jordan incontra per la prima volta Naomi.[41] Alcune riprese,
senza Martin Scorsese e gli attori, si svolsero anche in Italia, tra
Portofino, le Cinque Terre e Chiavari:[42][43] la mancata presenza degli
attori e del regista si spiega col fatto che le scene vere e proprie furono in
realtà girate in studio con l'aggiunta dei vari dettagli, tra cui gli sfondi,
in post produzione.[44] Le riprese terminarono ufficialmente il 12 gennaio
2013, dopo che vennero effettuate delle riprese aggiuntive in un set costruito
all'interno di un edificio abbandonato ad Ardsley, sempre a New York.[45]
Inoltre, le riprese subirono un'interruzione tra la fine di ottobre e l'inizio
di novembre a causa dell'arrivo dell'uragano Sandy.[46]

Nel primo giorno di produzione, l'attore Leonardo DiCaprio rischiò di essere
investito da un'auto della produzione per la rottura del manico della
valigetta che portava con sé.[47] Jonah Hill, invece, che ha preso parte alle
riprese dal 4 settembre 2012,[48] ha rivelato di aver ricevuto, durante una
scena, un vero pugno per compiacere Martin Scorsese, affermando: «Ho risposto
okay. Metto i denti finti in bocca e iniziamo a girare. Urlo contro il tizio
le mie battute - Mi vuoi colpire? Eh? Mi vuoi colpire? - e lui BAM… mi mette a
tappeto», Hill ha raccontato di aver sentito poi Scorsese gridare: «La sua
faccia sta gonfiando, presto! Mettetegli altri denti finti in bocca e giriamo
il primo piano».[49]

La montatrice Thelma Schoonmaker, collaboratrice storica di Scorsese, rivelò
che il film sarebbe stato girato completamente in digitale, anziché su
pellicola,[50] nonostante il regista italoamericano fosse un acceso
sostenitore delle riprese su pellicola e avesse deciso di girare _Hugo Cabret_
in digitale solo perché sarebbe stato distribuito anche in 3D; _The Wolf of
Wall Street_ , tuttavia, sarebbe stato distribuito solo in 2D.[51] Schoonmaker
ha espresso il suo rammarico riguardo alla decisione, affermando: «Sembrerebbe
che abbiamo perso la battaglia. Penso che Marty senta proprio che purtroppo è
finita, e non c'è alcun campione del cinema più grande di lui».[50] Alla fine,
dopo numerose prove durante la pre produzione, si è deciso di girare la
maggior parte del film su pellicola, tranne le scene con scarsa luminosità o
che impiegavano il chroma key, che sarebbero state girate invece in
digitale.[51] È, inoltre, il primo film di Martin Scorsese, da _Al di là della
vita_ del 1999, che viene girato con lenti anamorfiche.[52]

I costumi del film vennero curati da Sandy Powell, che aveva già lavorato sia
con Martin Scorsese che con Leonardo DiCaprio. In particolare, la
collaborazione col regista le valse ben due candidature e una vittoria ai
premi Oscar.[53]

Sandy Powell ha rivelato che una delle prime sfide da affrontare era proprio
capire cosa le persone comuni indossassero all'epoca, ha infatti dichiarato al
_The Daily Beast_ : «La storia recente è in effetti molto difficile da
ricreare. Non siamo abbastanza lontani per osservarla con lucidità. In
effetti, cosa indossavano le persone normali? Anche adesso, quasi quindici
anni dopo, è difficile da dire. C'era la moda del grunge, certo, e gli
accessori hip-hop hanno iniziato a diffondersi su larga scala. Ma chissà
perché gli anni novanta si sono rivelati più difficili da sintetizzare, farne
parodie, e metterli in scena rispetto a decenni precedenti. Gli anni
cinquanta? _Ci pensa Beaver_. Gli anni sessanta? _Mad Men_ e _Sgt. Pepper's
Lonely Hearts Club Band_ , e gli anni settanta, un po' _Hotel California_ e un
po' _La febbre del sabato sera_. E gli anni ottanta sono i più facili: spesso
sono rappresentati da un punto di vista comico, sono sempre dei look così
esagerati e ridicoli. Le scene anni 80 all'inizio di _The Wolf of Wall Street_
sono state molto più facili da realizzare di quelle anni 90».[53]

Powell ha raccontato di aver cercato di rimanere fedele al periodo, senza
copiare però necessariamente quello che Jordan Belfort indossava realmente,
prendendosi quindi un po' di libertà d'azione.[54] Tra le numerose fonti da
cui Powell ha attinto vi sono foto e video del vero Jordan, materiale
d'archivio fornito da Armani e anche numerose riviste di moda degli anni 80 e
90, come per esempio GQ e Arena.[54][55]

Nel film, spiega Sandy Powell, la trasformazione dei vari personaggi avviene
anche attraverso il vestiario. Il personaggio di Jordan, per esempio, passa da
vestiti tipicamente anni 80 in termini di taglio e colore, come quello
indossato il primo giorno a Wall Street, a vestiti più formali, costosi e
fatti su misura dai migliori sarti con la stoffa più fine.[55] Cosa che
avviene anche con Naomi, che passa dai primi vestiti sexy e rivelatori a, con
il procedere della storia e l'aumento della sua infelicità, vestiti più chic e
sobri, che ricordano molto lo stile di Prada e Gucci di quel periodo.[54]
Riguardo a Naomi, Powell ha detto di aver cercato di esprimere una ricchezza
sopra le righe, ma mai volgare. Ha anche riferito che il suo vestito preferito
è proprio quello che Naomi indossa quando scopre l'orgia gay del maggiordomo,
realizzato da Versace.[55]

Il montaggio del film venne realizzato da Thelma Schoonmaker, collaboratrice
storica di Martin Scorsese che ha lavorato per tutti i suoi film;
collaborazione valsale tre candidature e altrettante vittorie ai premi Oscar.
Schoonmaker, per il montaggio, ha rivelato di aver utilizzato, come in
passato, il sistema digitale Lightworks.[56]

In un'intervista, Thelma Schoonmaker ha riferito che nella prima fase di
montaggio il film aveva una lunghezza di circa quattro ore, affermando: «Era
di quattro ore, sì. E un sacco di gente lo ha amato con quella durata, ma non
si può distribuire un film con quella lunghezza e quindi lo abbiamo ridotto
molto attentamente».[56] Alla fine, il film è stato ridotto a una durata
complessiva di 180 minuti; inoltre, Schoonmaker si è detta contenta perché non
erano state eliminate intere scene, come accaduto in precedenti lavori, e
perché, in origine, non pensava che ciò sarebbe stato possibile, ha infatti
ricordato di aver detto a Scorsese «Non riusciremo mai a togliere un'ora da
questo film».[56]

Numerosi tagli sono stati svolti anche per evitare un visto censura molto
restrittivo a causa di alcune scene, in particolare la Schoonmaker ha
dichiarato: «Era soprattutto per l'esplicitazione sessuale che erano
preoccupati alla Motion Picture Association of America, ma abbiamo lavorato
molto a braccetto con loro» e «così abbiamo dovuto censurare un bel po' e
Marty ha voluto renderlo molto chiaro. Penso che se guardate il film di nuovo
vedrete dove abbiamo censurato».[56]

Per la colonna sonora del film Martin Scorsese si è affidato nuovamente al
pluripremiato Howard Shore, che ha lavorato precedentemente con il regista per
altri cinque film.[57] La colonna sonora comprende sia brani scritti da Shore
appositamente per il film sia brani di altri artisti.[58]

Sono presenti una grande varietà di brani, 60 in tutto, e di generi che
spaziano dal jazz al blues, dal rock al pop, tra i tanti possiamo ricordare
anche la presenza dell'italiano Umberto Tozzi con _Gloria_ , che fa da
sottofondo alla scena dell'affondamento dello yacht _Naomi_.[57][59] Il primo
brano ad essere presentato al pubblico fu _Black Skinhead_ del rapper Kanye
West, presente nel primo trailer distribuito il 16 giugno 2013.[58]

L'album, denominato _The Wolf of Wall Street: Music from the Motion Picture_ ,
venne pubblicato in formato digitale il 17 dicembre 2013 dalla Virgin Records.
I brani dell'album, che ha una lunghezza complessiva di 56 minuti e 30
secondi, vennero ridotti dai 60 originali a 16.[60] Il CD fu poi distribuito
il 7 gennaio 2014.[60]

La promozione del film venne coordinata da Josh Greenstein, capo marketing di
Paramount Pictures. Greensiten ha riferito che anche Martin Scorsese ha
collaborato alla promozione, ha infatti dichiarato in un'intervista: «In
campagna, si è sempre di pari passo con lui. È un vero e proprio partner per
la commercializzazione, in ogni aspetto della campagna, perché lui è un
visionario. Noi desideriamo essere in grado di approfittare di quella mente
nella nostra campagna».[61]

«L'anno in cui ho compiuto 26 anni ho guadagnato 49 milioni di dollari, il che
mi ha fatto molto incazzare perché con altri 3 arrivavo a un milione a
settimana»

In origine, la pellicola doveva essere distribuita nelle sale cinematografiche
statunitensi a partire dal 15 novembre 2013, mentre in Italia dal 12 dicembre;
tuttavia, nel settembre dello stesso anno, l'uscita venne rimandata a data da
destinarsi.[64] Dietro tale decisione da parte della Paramount Pictures, ci
sarebbe stato il braccio di ferro tra il produttore e Martin Scorsese sulla
durata finale del film, fissata dal regista attorno ai 180 minuti, ma che per
la casa di produzione erano troppi;[65] la durata del film è però rimasta
pressoché invariata, ammontando a 179 minuti, rendendolo il film più lungo mai
realizzato dal regista.[66]

Il film venne presentato in anteprima al Ziegfeld Theatre di New York il 17
dicembre 2013[67] e venne poi distribuito a livello internazionale, a cavallo
tra la fine del 2013 e l'inizio del 2014, nelle seguenti date:[68]

In Italia, il film venne distribuito con il visto censura "film vietato ai
minori di 14 anni".[69] Anche negli altri paesi il film venne sottoposto a
varie limitazioni; per esempio, negli Stati Uniti d'America, la Motion Picture
Association of America lo ha distribuito con il visto R, ovvero vietato ai
minori di 17 anni non accompagnati da adulti;[69] lo stesso regista Martin
Scorsese fu costretto infatti a modificare alcuni contenuti riguardanti la
sessualità e la nudità per evitare un visto NC-17, ovvero vietato ai minori di
18 anni.[70] A causa delle scene di sesso, droga e l'uso eccessivo di
parolacce (nella versione in lingua originale la parola "fuck", ovvero
"fottere", viene ripetuta tra le 506 e le 569 volte),[71] il film è stato
vietato in Malaysia, Nepal, Zimbabwe e Kenya.[72] Numerose scene sono state
invece tagliate nella versione distribuita in India, mentre a Singapore è
stato distribuito solo in poche sale a causa del suo visto R21, ovvero vietato
ai minori di 21 anni.[69]

Il doppiaggio della versione Italiana venne curato da _Studio Emme S.p.a_ e
diretto da Rodolfo Bianchi, che si era già occupato del film _The Departed -
Il bene e il male_ di Martin Scorsese con protagonista sempre Leonardo
DiCaprio. Nel 2014, Bianchi vinse, per il suo lavoro, il premio _miglior
direzione di doppiaggio_ al Gran Premio Internazionale del Doppiaggio.[73] La
distribuzione è stata invece curata da 01 Distribution, una divisione di Rai
Cinema.[74]

Il film venne distribuito per il mercato home video in due formati, DVD e Blu-
ray Disc, resi disponibili negli Stati Uniti d'America a partire dal 25 marzo
2014[75] e in Italia dal 3 luglio dello stesso anno.[76] Le due edizioni,
oltre alla versione finale del film, comprendono un featurette di 17 minuti
intitolata _The Wolf Pack_.[75] Nella versione inglese sono presenti anche due
ulteriori featurette dal titolo _Running Wild_ e _The Wolf of Wall Street
Round Table_.[77]

Subito dopo l'uscita del film nelle sale, alcune indiscrezioni avevano
dichiarato che, nella versione home video, il film avrebbe avuto circa un'ora
di contenuti extra, portando la durata complessiva a 4 ore, contro le 3 della
versione distribuita nelle sale.[78] Questi contenuti extra avrebbero dovuto
comprendere quelle scene troppo spinte che il regista Martin Scorsese fu
costretto a tagliare e avrebbero dato maggiore spazio al personaggio di Margot
Robbie, Naomi Lapaglia.[78] Alla fine, tali indiscrezioni vennero smentite;
inoltre in passato la montatrice Thelma Schoonmaker aveva dichiarato «Non lo
so. Marty non crede nel director's cut. Crede nell'ottenere un taglio che
funziona sia per lui che per lo studio. Combatterà fino alla morte per
ottenerlo».[56]

_The Wolf of Wall Street_ incassò, in totale, circa 392 milioni di dollari,
classificandosi come diciassettesimo maggiore incasso mondiale del 2013.[79]
Il film è anche il maggiore incasso mai realizzato dal regista Martin
Scorsese.[80] In Italia, il film incassò complessivamente € 11.732.569,
classificandosi come il settimo maggiore incasso della stagione
cinematografica italiana 2013-2014.[81] Nel primo giorno di proiezione, il
film guadagnò € 471.243 con un totale di 72.135 spettatori,[82] per poi
arrivare, alla fine del primo weekend, a 3,8 milioni, classificandosi primo al
box office della settimana.[83]

Negli Stati Uniti d'America, il film guadagnò complessivamente più di 116
milioni di dollari, classificandosi come il ventiseiesimo maggiore incasso del
2014 e come il terzo maggiore incasso del regista dopo _The Departed - Il bene
e il male_ e _Shutter Island_ , entrambi con DiCaprio come protagonista.[84]
In generale, nel Nord America, il film venne distribuito in 3.387 sale
cinematografiche e guadagnò nella prima settimana 18 milioni di dollari.[85]
In Australia, invece, con un incasso di circa 13 milioni di dollari, risultò
essere il film con visto censura R più visto dell'anno.[86]

«Divertente, autoreferenziale ed eccessivamente irriverente, _The Wolf of Wall
Street_ trova Scorsese e DiCaprio al massimo della loro contagiosa energia.»

_The Wolf of Wall Street_ ricevette recensioni generalmente positive, con
particolari lodi al lavoro di Leonardo DiCaprio, Jonah Hill, Martin Scorsese e
Terence Winter. L'aggregatore di recensioni _Rotten Tomatoes_ gli attribuisce
un indice di gradimento del 77% su 255 recensioni, con un voto medio di 7,7 su
10,[87] mentre il sito _Metacritic_ gli attribuisce un punteggio di 75 su 100
sulla base di 47 commenti con l'indicazione «recensioni generalmente
favorevoli».[88]

Peter Travers della rivista _Rolling Stone_ lo ha classificato come il terzo
miglior film dell'anno dietro _12 anni schiavo_ e _Gravity_ , inoltre
l'American Film Institute lo ha classificato tra i migliori dieci film
dell'anno.[89] Mick LaSalle del _San Francisco Chronicle_ lo ha definito «il
migliore e più divertente film americano distribuito quest'anno»,[90] mentre
Marzia Gandolfi di _MyMovies_ ha affermato: «Navy Seal del cinema, Martin
Scorsese si spinge daccapo oltre e questa volta negli angoli oscuri dove
vivono le cose (molto) cattive e dove ingaggia una battaglia ad alto volume
con gli avvoltoi di Wall Street, immorali gangster ma socialmente più
accettabili di un gangster. [...] Scorsese introduce in un' _ouverture_ rapida
e vorticosa l'universo degli operatori finanziari, un regno delirante e fuori
controllo che fa fortuna a colpi di bluff e di transazioni più o meno legali,
che pratica il piacere e il cinismo dentro un programma quotidiano di feste
decadenti popolate da spogliarelliste, puttane, nani volanti e bestie da
fiera. [...] Oscillante tra picchi e crisi, ansiolitici ipnotici e droghe
stimolanti, _The Wolf of Wall Street_ agisce direttamente sulla chimica
cerebrale dello spettatore, che rimane con una penna in mano e la rivelazione
di qualcosa di mostruoso e appassionante sulla natura umana. Scorsese ripete
la magia, questa volta nera e distruttiva».[91] Richard Roeper del _Chicago
Sun-Times_ ha invece dato al film una B+, dichiarando che il film era «buono,
ma non un eccezionale Scorsese».[92]

Tra le recensioni meno positive troviamo invece: Dana Stevens, un membro del
_New York Film Critics Circle_ , che ha affermato che, secondo lei, il film
non ha funzionato, etichettandolo poi come «epico in dimensioni,
claustrofobicamente stretto nello scopo»[93] e Marshall Fine del _The
Huffington Post_ , secondo cui la storia «vuole che siamo interessati a
personaggi che sono persone sorde per cominciare, fatte più noiose dalle loro
illusioni di essere interessanti perché drogate».[94] In generale, comunque,
la maggior parte delle critiche negative mosse al film riguardano il cinismo
sfrontato dei protagonisti e il forte turpiloquio, critiche alle quali ha
risposto lo stesso DiCaprio in veste di produttore: «È un film difficile che
porta me stesso e la pellicola a rischio di molte critiche. È una storia
ammonitrice, è un atto di accusa contro quel mondo, non ci piacciono queste
persone, ma ci siamo impegnati a isolare il pubblico nella mentalità in cui
questa gente viveva, così da capire qualcosa in più della cultura reale in cui
viviamo ora».[95]

Nel luglio 2019 il sito _Indiewire.com_ , specializzato in cinema e critica
cinematografica, posiziona il film all'undicesimo posto dei migliori cento
film del decennio 2010-2019.[96]

Nel film sono presenti vari animali, tra cui uno scimpanzé, un leone, un
pesce, e un cane.[97] Lo scimpanzé e il leone furono forniti dal _Big Cat
Habitat Sanctuary_ della contea di Sarasota, in Florida. Lo scimpanzé,
dell'età di quattro anni e di nome Chance, trascorse molto tempo con Leonardo
DiCaprio e imparò ad utilizzare i pattini a rotelle nel corso di tre
settimane. Nelle riprese venne utilizzato anche un leone, di nome Handsome, in
quanto il simbolo della _Stratton Oakmont_ nel film era proprio un leone.[98]
Nella realtà, tuttavia, Danny Porush (nel film Donnie Azoff) ha negato la
presenza di animali in ufficio.[99]

Nel dicembre del 2013, prima della première, l'organizzazione _Friends of
Animals_ ha organizzato un'azione di boicottaggio nei confronti del film. Il
settimanale _Variety_ , in merito alla vicenda, ha riportato: « _Friends of
Animals_ pensa che lo scimpanzé [...] abbia subito danni psicologici
irreversibili dopo essere stato costretto a recitare»,[100] mentre il _The
Guardian_ ha dichiarato: «Le critiche per l'uso di uno scimpanzé in _The Wolf
of Wall Street_ arrivano in un momento in cui Hollywood è sotto un crescente
controllo per l'uso di animali sullo schermo», in riferimento ad un rapporto
del novembre 2013 presente nella rivista _The Hollywood Reporter_ che
criticava il trattamento degli animali nei film da parte della _American
Humane Association_.[99]

Nel 2015 Andrew Greene, collaboratore di Jordan Belfort alla Stratton Oakmont,
ha citato in giudizio la produzione del film per violazione della privacy
ritenendo di essere la fonte di ispirazione per il personaggio di Nicky
'Rugrat' Koskoff, interpretato da P. J. Byrne; dopo aver perso la causa,
Greene ha citato nuovamente la produzione per diffamazione.[101]

Altri progetti

