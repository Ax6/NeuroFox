Il **Trio Lescano** è stato un gruppo vocale femminile in lingua italiana,
composto dal 1936 al 1943 dalle sorelle di origine ungaro-olandese[1]
**Alessandra Lescano** , italianizzazione di **Alexandrina Eveline Leschan**
(L'Aia, 1910 – 1987), **Giuditta Lescano** , italianizzazione di **Judik
Leschan** (L'Aia, 1913 – 1976),[2] e **Caterina Lescano** , italianizzazione
di **Catherine Matje Leschan** (1919–1965). Quest'ultima nel 1946 lasciò il
gruppo e fu rimpiazzata dall'italiana **Maria Bria** (1925-)

Il nome **Lescano** è l'italianizzazione del cognome delle tre sorelle.
Sebbene fossero di nazionalità e idioma olandese, le tre sorelle risultarono
cittadine ungheresi fino alla naturalizzazione italiana nel 1942[3].

Le tre sorelle Leschan erano figlie di August Alexander (1877-1945), acrobata
trapezista ungherese nato nel 1877 a Budapest, e di Eva de Leeuwe (1892-1984),
cantante d'operetta, ebrea olandese, nata ad Amsterdam[4]. Molti parenti di
Eva erano musicisti: il nonno materno Machiel Vreeland (1838-?), il padre
David De Leeuwe (1854-1940), violinista, ed anche tre fratelli, pianisti.[4].
Alexander (sposato in prime nozze nel 1901 con Helena Libot, 1879-1908,
acrobata, figlia del proprietario e direttore del Cirque Libot, François Jean
Libot, dalla quale ebbe le figlie Marie Françoise, 1898-1987, e Diane,
1901-95: di cui s’ignorano i rapporti con le sorellastre) contrasse matrimonio
con Eva il 7 luglio 1910 ad Amsterdam. Cantante, in quell’epoca anche Eva
lavorava negli spettacoli del circo: forse eseguendo arie d’operetta in coppia
con la sorella Rebecca nell’intervallo tra i vari numeri.

A causa di una lesione subita durante l’esecuzione di un numero, Alexander
rimase invalido, e lasciando il trapezismo continuò a prodursi nel circo come
clown e presentatore, sempre riscuotendo successo. Nel 1924, durante una
tournée in Algeria, nacque Alexander jr., l’unico figlio maschio della coppia,
il quale tuttavia morì appena nove mesi dopo[5]. Questa disgrazia causò un
allontanamento tra i coniugi, o forse contribuì a intensificare i dissapori
già presenti tra loro: cosicché nel 1926, mentre Eva e le figlie risultano
domiciliate a L’Aja, nulla si sa di Alexander, che l’anno seguente appare
tornato in Ungheria[6] Nella città olandese, con ogni probabilità, Alexandrina
e Judik vennero avviate alla danza studiando nella scuola di Louise
Bouwmeester[7]. In alcune interviste rilasciate negli anni Ottanta, Alessandra
affermò d’avere studiato danza classica a Parigi (forse presso Vera Trefilova,
1875-1943, maestra della sua amica e collega Riemke van der Voort, 1911-89), e
asserì altresì d’essere stata, a sedici anni, «prima ballerina nei teatri
dell’opera di Amsterdam, Rotterdam e L’Aja»: ciò che, come altre sue
affermazioni in merito e riguardanti anche altri aspetti della loro carriera e
della loro vita, alla luce delle informazioni di cui oggi si dispone appare
destituito di fondamento.

Verso la fine del 1928 Alexandrina e Judik, coi nomi d’arte di Sally e Jetje
Sandro (il patronimico artistico del loro padre, come clown, era August
Sandro) entrarono a far parte della troupe di danze acrobatiche _"Ballet
Dickson"_ di Simon Dekker-Dickson (1892-1945), assieme ad Eva, collaboratrice
delle dieci ragazze e aiuto-coreografa). Mentre la piccola Catharina restò a
L'Aia a studiare in collegio[8], lasciata in custodia presso la zia e madrina
Matje II de Leeuwe (1885-1968), Alexandrina, Judik ed Eva seguirono il Ballet
Dickson in una tournée in Argentina (aprile-maggio 1929) e quindi in Spagna;
le due ragazze si esibirono in coppia, ma più volte Alexandrina con Riemke van
der Voort, e Judik da sola.

Il 1º agosto 1930, al ristorante Lido nei Jardines del Buen Retiro di Madrid,
avvenne il debutto di _"The Sundays Girls"_ , un complesso di danze
acrobatiche formato da otto ragazze: Sally, Jetje, Riemke, Sjaan Valk, Jopie
Hoekman, Greet Schenke, Jopie Hijdewijk ed Engeltje Stobbe (che in casi
particolari si allargava a dieci ed anche a dodici elementi), la cui vedette
restava la bravissima Jetje-Judik. Benché allora la troupe rientrasse ancora
nella compagnia del Gran Ballet Dickson, suo manager era il torinese Enrico
Portino[9] (Torino, 1881 - Roma, 1936), ex squadrista e giornalista, nuovo
compagno di Eva, che questa aveva conosciuto probabilmente nel marzo del ’29,
a bordo della motonave _“Conte Verde”_ diretta a Buenos Aires col Ballet
Dickson.

_"The Sundays Girls"_ si esibirono dapprima a Madrid e Barcellona, e lasciando
i Ballet Dickson verso la primavera del 1931 si associarono alla compagnia di
Harry Flemming (1901-?: elegante e avventuroso ballerino nero nato a New York
e cresciuto in Germania, uno dei primi a promuovere in Europa il tip-tap e
certe danze latino-americane), in una tournée europea attraverso Francia,
Germania, Svizzera, Spagna, Portogallo e Olanda.

Dopo altre esibizioni del gruppo, soprattutto in Spagna, e in genere in
associazione con alcune delle principali vedettes locali, alla fine del ’32 la
formazione di Eva e Portino partì per una tournée in Medio Oriente, toccando
sicuramente l’Egitto. Qui, forse, anche a causa della defezione di alcune
danzatrici, essi concepirono l’idea di restringere il complesso alle sole
Jetje e Sally, col nuovo nome di The Sunday Sisters; esso fu attivo a partire
dalla metà del ’33, anche se è provato che qualche ragazza del vecchio gruppo
continuò a esibirsi con loro.

The Sundays Girls si produssero in Siria e nel Libano; nell’autunno-inverno
'33 furono in Grecia[10], proseguendo la loro tournée in altri paesi d’Europa.
Nel 1935, dopo le esibizioni in Polonia[11], forse anche per le precarie
condizioni di salute di Portino, decisero di cessare temporaneamente
l’attività e trasferirsi in Italia, a Torino.

Giunte a Torino nel 1935, presero inizialmente alloggio con Portino in un
appartamento in via Lanfranchi 24 (gli altri tre successivi furono: in piazza
Vittorio Veneto 23, presumibilmente dal gennaio del ’37, in via degli Artisti
26, dal 26 settembre ’40 circa al ’43, in via Cesare Battisti 3, nella
pensione per artisti gestita dalla famiglia Martellacci, stabilmente dal 15
ottobre 1945 al giugno ’48 Alessandra e Giuditta, alla fine del ’52 circa
Caterinetta); Eva e le due figlie, consce di non poter più intraprendere
faticose tournée, e d’altra parte probabilmente ormai stanche di condurre quel
tipo di vita, erano ansiose di tentare nuove vie per esprimersi
artisticamente, e nel contempo sbarcare il lunario. Già negli spettacoli delle
Sunday Sisters coreografie e numeri di danza erano spesso accompagnati col
canto; fu dunque al canto che esse s’indirizzarono («Giunto in Italia, il Duo
Lescano si esibì nei tabarin nei suoi numeri di danza» ebbe più tardi a
ricordare Riccardo Morbelli[12]).

Decisiva fu, appunto, la conoscenza, presso lo storico negozio di strumenti
musicali Chiappo in piazza Vittorio Veneto angolo via Bonafous, del maestro
Carlo Alberto Prato (Susa, 1909 - Torino, 1949), uno dei curatori dei
programmi musicali della sede torinese dell’EIAR: il quale, udite cantare
Alexandrine e Judik, e appreso dell’esistenza d’una terza sorella, Catharina,
che studiava e viveva a L’Aja, suggerì ad Eva di portarla a Torino,
impegnandosi a impartire alle tre ragazze lezioni di canto; il suo intento era
di costituire un trio sull’esempio delle statunitensi Boswell Sisters, che
proprio allora, dopo una carriera ultradecennale avevano sciolto il loro
complesso artistico. Eva si recò in Olanda e tornò con Catharina, la cui voce,
dal timbro sopranile, era la più alta e gradevole.

Nonostante i musicisti presenti in famiglia, le sorelle Leschan avevano solo
vaghissime cognizioni musicali (a differenza delle Boswell Sisters, che erano
delle musiciste fatte e finite) e non sapevano (né mai seppero) leggere la
musica sul pentagramma. Dopo qualche mese d’intensissime lezioni (della durata
quotidiana di otto-dieci ore, e talvolta anche di più, domeniche incluse,
com’è riportato anche da altri testimoni oltre alle dirette interessate),
Prato riuscì a produrre il miracolo: individuando di ciascuna la giusta
tonalità di voce e insegnando loro il canto armonizzato, al punto tale che -
l’affermazione è del maestro Cinico Angelini[13] \- esse appresero ad «auto-
armonizzarsi», lasciando ammirato per la loro bravura il compositore Pietro
Mascagni[14].

Per esibirsi le sorelle Leschan italianizzarono i nomi e il cognome: il loro
divenne il _"Trio Vocale Sorelle Lescano"_. Dopo alcune esibizioni pubbliche
(la prima avvenne a Trieste e fu seguita da altre a Cortina, Stresa e
Sanremo[15]), grazie anche all’interessamento di Riccardo Morbelli, futuro
paroliere di tante loro canzoni, il trio esordì nell'ambito delle trasmissioni
di musica leggera dell'EIAR programmate da Radio Torino, e venne messo sotto
contratto dalla Parlophon, etichetta discografica allora distribuita dalla
Cetra.

Il loro primo brano registrato, _Guarany Guaranà_ , fu inciso il 22 febbraio
1936[16] con l’Orchestra della Canzone dell'EIAR diretta da Cinico Angelini, e
pubblicato nel marzo dello stesso anno (GP 91913). Le Lescano incontrarono
subito grande favore presso il pubblico: _Topolino al mercato_ (GP 92055),
_Anna_ (GP 91976), e il _Valzer della fisarmonica_ (GP 92064) si segnalano
come i loro primi successi.  
Quell'anno stesso esse presero parte anche a varie esibizioni pubbliche, e
lavorarono nella rivista _Basta con le donne_ ; Portino organizzò una loro
breve tournée nel nord Italia, col concorso del _Quartetto Jazz Prato_ , di
cui allora faceva parte anche Giuseppe Funaro, nonché di un illusionista e un
medium; poche settimane dopo, il 28 dicembre, questi però moriva
improvvisamente a Roma.

Rimaste prive del loro manager, le Lescano demandarono alla madre il compito
d’occuparsi delle questioni amministrative inerenti ai loro incassi, che
cominciavano a farsi cospicui. Ormai entrate stabilmente nel gruppo di
cantanti dell’Orchestra Cetra diretta da Pippo Barzizza il quale, grandissimo
band leader, compositore e arrangiatore, senz’altro la personalità di maggior
spicco nell’àmbito della musica leggera italiana d’ispirazione jazzistica
della prima metà del Novecento, le diresse nell’esecuzione di centinaia di
canzoni, esse conquistarono un'immensa popolarità, al punto da divenire il
‘fiore all’occhiello’ delle trasmissioni di musica leggera dell'EIAR.

Tra i motivi incisi nel 1937, _Tulilem blem blu_ (GP 92174) e _Non dimenticar
(le mie parole)_ (GP 92190); nel 1938, _Una notte a Madera_ (GP 92339) e
_Piccolo chalet_ (GP 92350), entrambi con Luciana Dolliver, _È quel fox-trot_
(GP 92392), _Ma le gambe_ e _Segui il ritmo_ (GP 92465) e _Lo so che non è
vero_ (GP 92495) con Enzo Aita, _Ultimissime_ (GP 92468), _Non me ne importa
niente_ e _Papà e mammà_ (quest’ultimo con la prima formazione del Quartetto
Cetra[17]; GP 92477), _È arrivato l’ambasciatore_ (GP 92505) e _Piccole
stelle_ (GP 92514), entrambi con Nuccia Natali, _Uno-due-tre jep_ (GP 92586),
_Vado in Cina e torno_ e col Quartetto Cetra (GP 92633) e _La gelosia non è
più di moda_ (GP 92727), _Signorina Grandi Firme_ con Carlo Moreno (IT 553).
Entro l’aprile di quest’anno le Lescano inoltre presero parte al film
_L'argine_ di Corrado D'Errico, interpretato da Gino Cervi e Luisa Ferida, in
una scena in cui, nel ristorante “Il Cigno Nero”, cantano la canzone O luna
pallida (GP 9248).

A partire dal 13 luglio e per alcune settimane le ragazze olandesi di sera si
esibirono con grande successo al _Ristorante Parco del Valentino_ dirette
dall’orchestra di Carlo Zeme, e in settembre parteciparono alla ripresa della
rivista _Basta con le donne_ , sempre a Torino al Teatro Chiarella. Il 24
ottobre, al Teatro della Moda della Rassegna dell’Autarchia, furono
protagoniste del terzo quadro («Dall’A alla Z, ovvero il Trio Lescano
presentato al pubblico» di Nino Guareschi) dello spettacolo _Attento ai
martelloni_ , in due tempi e otto quadri, espressamente scritto per la
manifestazione da Metz, Mosca, Marchesi, Guareschi e Rossi, Nizza e Morbelli,
per la regia di Nunzio Filogamo.

Nel 1939 le Lescano incisero tra l'altro _Oh! Ma-ma!_ col Quartetto Cetra (GP
92840), _Senti l’eco_ (GP 92864 e GP 93055), e _Maramao perché sei morto?_ con
Maria Jottini (IT 616 e IT 624, 50233). Inoltre, con Rabagliati e altri
artisti dell’EIAR e del mondo dello spettacolo, presero parte (a Milano, nei
giorni 20-26 luglio e 16-24 settembre) alle prime trasmissioni sperimentali di
Radiovisione, ai primordi della televisione; ripeterono l’esperimento anche a
Roma il 17 dicembre del 1941[18].

Il 9-10 settembre, al Teatro Sociale di Biella, iniziò la tournée della
rivista _Viva la radio!_ , il «radio-processo» di Marchesi e Metz diretto
registicamente, presentato e interpretato da Nunzio Filogamo, che sulla scena
era affiancato dal Trio Lescano, da Alberto Rabagliati, Luisella Broggi,
Giacomo e Anita Osella, Ernesto Corsari, Lina Acconci, Baby e Fausto Tommei,
Angelo Zanobini, Maria Pia Arcangeli, Giancarla Bizzoni, Ebe De Paulis, Alda
Mangini, Marichetta Stoppa, Michele Montanari, Umberto Mozzato e Cesare
Carini, col concorso delle due grandi orchestre di Cinico Angelini e Pippo
Barzizza; lo spettacolo venne portato a Casale Monferrato, Novara,
Alessandria, Pavia, Milano, Como, Bergamo, Brescia, Verona, Vicenza, Padova,
Trieste, Fiume, Udine, Treviso, Venezia, Adria, Ferrara, Ravenna, Forlì,
Bologna, Pistoia, Prato, Firenze, Pisa, Livorno, Arezzo, Perugia, Foligno,
Terni, Roma, Napoli, Bari, Foggia, Pescara, Ancona, Cesena, Modena, Reggio
Emilia, Parma, Genova, Chiavari e Torino, dove si concluse il 22 dicembre al
Teatro Vittorio Emanuele: in tutto 44 piazze in poco più di tre mesi, e sempre
con straordinario successo, tanto che nell’anno successivo il regista Giacomo
Gentilomo (con la collaborazione per la sceneggiatura e il montaggio di Fulvio
Palmieri), ispirandosi alla rivista-«radio-processo» girò il film-documentario
_Ecco la radio!_ , alla quale presero parte diversi cantanti, musicisti e
attori, non solo dell’Eiar: Nunzio Filogamo, Pippo Barzizza, Cinico Angelini,
Saverio Seracini, Fausto Tommei, Roberto Villa, Loredana, Giovanni Cimara,
Pina Gallini, Gilberto Mazzi, Felice Romano, Adele Garavaglia, Nella Maria
Bonora, Guido Notari, Otello Boccaccini, Ebe De Paulis, Dea Garbaccio, Alda
Mangini, Michele Montanari, Lina Termini, Giacomo Osella, Lina Acconci, Maria
Pia Arcangeli, Maria Jottini, Ninì Serena, Maria Luisa Dell’Amore, e
naturalmente il Trio Lescano, che in una scena interpretò con brio la canzone
_Oh! Ma-ma_.

Nel frattempo, in un documento del 15 novembre relativo alla richiesta di
cittadinanza italiana avanzata dalle sorelle Leschan-Lescano, e nell’àmbito
della complessa procedura di accertamento dei requisiti, il Ministero degli
Interni rilasciò una dichiarazione in base alla quale le tre interessate
dovevano «considerarsi a tutti gli effetti di legge non appartenenti alla
razza ebraica»; le Lescano fecero subito richiesta affinché tale status
venisse esteso anche alla madre, che soggiornava in Italia «non per ragioni di
lavoro ma per assistere moralmente le scriventi, la più giovane delle quali ha
venti anni, e ricevere, a sua volta, morale e materiale assistenza dalle
sottoscritte medesime che provvedono, col provento del loro lavoro, al suo
sostentamento», richiedendo anche per lei la cittadinanza italiana[19].

Nel 1940, anno che in giugno vide l’Italia scendere in guerra contro gli
Alleati a fianco delle potenze dell’Asse, i maggiori successi delle Lescano
furono _La da-da_ e _Pippo non lo sa_ (GP 93093, 154692 e 1546939) e _Il
pinguino innamorato_ (GP 93112 e GP 93133, 154728), tutti con Silvana Fioresi,
_O-oh boom!_ , con Michele Montanari, Oscar Carboni e Gianni Di Palma (GP
93105, 154726), _C’è un’orchestra sincopata_ (GP 93173, 154858), _Arriva
Tazio_ (DD 10020, 154887), _Tuli-Tuli-Pan_ e _Ti-Pi-Tin_ (il secondo con Oscar
Carboni e Gianni Di Palma; GP 93080), e _Il maestro improvvisa_ , con Alberto
Rabagliati (IT 804, 50600). Il trio partecipò anche, il 9-10 novembre, ad uno
spettacolo benefico a favore delle famiglie dei richiamati al teatro Vittorio
Emanuele, con l’Orchestra Cetra diretta da Barzizza ed altri cantanti
dell’EIAR.

Nel ’41 le Lescano incisero tra l’altro _Canzone del boscaiolo_ con Alberto
Rabagliati (DC 4030 e IT 844, 50731), _Ritmo della Luisiana_ (AA 361, 50482),
_Maria Luisa_ con Ernesto Bonino (DD 10040, 50866), _Firenze_ con Odoardo
Spadaro (DD 10016), _Il pesce e l’uccellino_ con Silvana Fioresi (DD 1070),
_La famiglia canterina_ con Ernesto Bonino (DC 4075), mentre come solista
Caterinetta tra quest’anno e il successivo incise 11 motivi, tra cui _T’amo
ancor_ (DD 10005), _Ritmando in sol_ (DD 10014), _Nebbia_ (DC 4033) e _La
barca dei sogni_ (DC 4135, 51650).

Nel corso dell’anno le sorelle parteciparono a varie altre iniziative
dell’EIAR per le persone colpite dalla guerra: vedove, orfani, feriti,
soldati. Il 2 luglio il direttore generale dell’Eiar, Fulvio Palmieri,
indirizzò (su carta intestata dell’Ente) una lettera al prefetto Antonio Le
Pera, direttore generale per la Demografia e la Razza del Ministero
dell’Interno, caldeggiando la petizione delle Lescano per ottenere la
cittadinanza italiana, e specificando a tale proposito come «Le sorelle
Lescano non potrebbero però pagare la tassa di concessione governativa di L.
5.000 per ciascuna: esse hanno peraltro un certificato del Municipio di Torino
loro residenza, attestante il loro stato di povertà, il quale però non è di
povertà assoluta, e cioè di iscrizione nella lista dei poveri, ma è solo ai
sensi della legge sul gratuito patrocinio»[20]. Questa dichiarazione,
certamente ‘di parte’, suona comunque in stridente contrasto con le notizie
che si hanno sul tenore di vita delle Lescano in quegli anni: le quali
disponevano di auto con autista (anche se pare che Alessandra avesse
conseguito la patente di guida); senza dire delle dichiarazioni (fatte da
Alessandra nelle interviste rilasciate negli anni Ottanta e senza dubbio
false, o almeno enormemente gonfiate)[ _senza fonte_ ] che vorrebbero in mille
lire al giorno il corrispettivo lavorativo del trio, e parlano di un invito a
corte da parte di Umberto di Savoia, che avrebbe indirizzato loro cento rose
rosse, dell’ammirazione per le Lescano da parte di Mussolini, che quando venne
a Torino indirizzò un saluto verso il loro balcone e altre amenità del genere.

Un secondo documento, della Regia Prefettura di Torino, datato 23 settembre,
in merito agli accertamenti richiesti per la concessione della cittadinanza
italiana alle sorelle Leschan-Lescano, attesta che «le straniere in oggetto
[...] sono nubili e risultano di buona condotta morale e politica e di
sentimenti favorevoli all’Italia ed al Regime»[20]. Peraltro, mentre l’iter
per il riconoscimento della cittadinanza italiana si avviava ad una
conclusione per loro positiva, in quel periodo non mancarono ottuse critiche
‘autarchiche’ al loro modo di cantare: si veda ad esempio, l’articolo siglato
«s. s.» su _La Stampa_ dell’8 novembre 1941, Cronache della Radio: Una legge
per le canzoni - È giunta l’ora di smetterla con le svenevolezze e i miagolii
- Il ritiro delle canzoni giudicate indegne, il quale nella sua crociata
puristica a pro della musica leggera d’impianto tradizionale italiano se la
prende con le Lescano, Lucio Ardenzi e Rabagliati richiedendo un’assurda
omologazione vocale. L’autore afferma di difendere la canzone italiana, «anche
quella che è smiagolata dalle sorelle Lescano (ma perché soffiate le parole
contro i denti e non scandite italianamente le sillabe? Si dice «soltanto con
me» e non «sottanto con me») o gargarizzata da Ardenzi o sfilacciata da
Rabagliati»[21].

In dicembre, le Lescano si esibirono nella rivista _Giovanna, dammi la lira!_
di Giovanni Guareschi e Carlo Manzoni (a Milano, Brescia e in altre città).

Nel 1942 il Trio incise tra l'altro _Come l'ombra_ (DC 4145), _Camminando
sotto la pioggia_ (DC 4147), _Oi Marì, oi Marì_ (DC 4154, 51663), _Don Pasquà_
(DC 4136), _Accanto al pianoforte_ (DC 4220, 51671), _Povera Titina_ (IT
1175), _Ciribiribin_ (DC 4154, 51757), nonché la versione in lingua tedesca di
sei suoi motivi: _Zauberland_ [Il mio cuore] e _Schenk mir dein Foto!_ [La
canzone del boscaiolo] (DD 10102), _Küss… küss… küsse mich, meine Mãdchen_
[Ba… ba… baciami piccina] e _Die Sirenen von Capri_ [Là nell’isola di Capri]
(DD 10103), _Oh Marie! Oh Marie!_ [Oi Marì, oi Marì] e _Illusîon_ [Camminando
sotto la pioggia] (DC 4174), _Herzklopfen_ [Batticuore] e _Das Geheimnis
Meiner Liebe_ [Un segreto] (DC 4175).

Mentre le Lescano proseguivano la loro attività con applauditissime esibizioni
in varie città, il 30 marzo, con un decreto regio firmato da Vittorio Emanuele
III e controfirmato dall’allora Presidente del Senato Luigi Federzoni, veniva
loro concessa la cittadinanza italiana[22]. Quest’atto non riguardava però la
loro madre, Eva, la cui posizione iniziava a farsi delicata, essendo di
religione ebraica e allora quarantanovenne: giacché proprio a Torino, il 18
maggio, un avviso obbligava gli ebrei tra i 18 e i 55 anni a denunciare le
proprie generalità per essere precettati al lavoro. Certo anche per rendere
meno preoccupante la sua posizione, il 16 giugno le tre sorelle indirizzarono
una lettera al capo del governo e duce del fascismo Benito Mussolini,
firmandola in calce: nella quale esse, dopo averlo ringraziato per
l’ottenimento della cittadinanza italiana, gli rivolsero la richiesta
d’iscrizione al Partito Nazionale Fascista[23]. Intanto, nell’Olanda invasa
dai nazisti, la situazione dei parenti di Eva si faceva drammatica: il 20
settembre, ad Amsterdam, Aaron de Leeuwe, fratello minore di Eva, si suicidò
assieme alla moglie Marianne per evitare la cattura; e l’8 ottobre, nel campo
di concentramento di Auschwitz dov’erano stati trasferiti e rinchiusi,
morirono la trentanovenne Poulina De Leeuwe, sorellastra di Eva (figlia di
seconde nozze del padre David) e suo figlio, l’undicenne Benjamin Overste.

Il 19 ottobre, a Torino, esordì con grande successo al Teatro Alfieri la
rivista _Sogniamo insieme_ di Nelli e Mangini, con la compagnia Osiri-
Dapporto, di cui fece parte anche il Trio (la prima era stata fissata per il 2
ottobre al Politeama Genovese di Genova, ma rinviata e poi cancellata a causa
della «mancata consegna dei materiali e dei costumi»). Il 29 ottobre la
richiesta inoltrata dalle Lescano il 16 giugno trovò accoglimento, e le
Lescano, ancora inconsapevoli, vennero iscritte alla Federazione torinese del
Partito Nazionale Fascista; la lettera in cui verrà loro comunicato sarà
inviata soltanto il 7 aprile del ’43[23].

In una intervista concessa nel 1985, Alessandra (vedova Franceschi) affermò
d’aver subìto un arresto da parte della Milizia nell’occasione di un concerto
dato nel ’43 nel Teatro Grattacielo nel grattacielo Torre Piacentini a Genova:
lei e le sue sorelle sarebbero state condotte nel carcere di Marassi, con
l’accusa di spionaggio, dietro una denuncia da parte delle sorelle Codevilla
del Trio Capinere, invidiose del loro successo; e sempre a suo dire, esse
furono obbligate a fare da interpreti negli interrogatori dei partigiani e
degli altri detenuti politici, in ragione della loro conoscenza della lingua
tedesca. Tale storia, per la verità, era stata perlomeno ‘annunciata’ dalla
stessa (da sempre ‘portavoce’ del Trio, forse per essere la maggiore in età)
già in un breve articolo del 21 luglio 1946, apparso a sigla FUL., a titolo
_Il Trio Lescano al Ragno d’Oro_[24].

Alla veridicità di queste affermazioni si oppone una ricerca storica apparsa
nel novembre 2010 sul sito Ricordando il Trio Lescano a firma Virgilio
Zanolla[25]: quest’ultimo, confrontando le varie affermazioni rilasciate a
riguardo da Alessandra con le cronache genovesi dell’epoca, poté accertare che
nel periodo esaminato (non solo nel ’43, ma nell’intero triennio 1941-43), non
si ebbe alcuna notizia di un arresto delle sorelle Lescano, inoltre, in
ciascuna delle numerose occasioni in cui il Trio si esibì nel capoluogo ligure
riscosse grandissimo successo, attestato dalle lodi apparse sui giornali.
Quella che si ipotizzava come un’invenzione delle sorelle nell’immediato
dopoguerra, dovuta al desiderio di sottrarsi a qualsiasi idea di compromesso
col regime fascista, trovò puntuale conferma nell’aprile 2012, in
un’intervista rilasciata allo stesso Zanolla dalla signora Maria Rosaria,
sorella di Giulio Epicureo, storico fidanzato di Caterinetta[26]: la quale
testimoniò d’avere appreso dalla bocca di quest’ultima come la storia
dell’arresto e della detenzione fu architettata dalle sorelle ampliando a
dismisura quella che era stata invece una semplice convocazione al
commissariato per rispondere di certi sospetti di ‘fronda’ desumibili
probabilmente dai testi ‘arrangiati’ di certe loro canzoni, col preciso scopo
di far dimenticare i sospetti di una simpatía e convivenza col fascismo. Resta
comunque a pesante carico morale delle tre artiste l’ignobile calunnia
insinuata a danno delle ragazze del Trio Capinere.

La sera dell’8 dicembre ’42 la città di Torino subì un durissimo bombardamento
aereo da parte delle truppe alleate, durante il quale la sede dell’Eiar (via
Giuseppe Verdi 14) venne colpita e pesantemente danneggiata, riportando la
perdita attrezzature e registrazioni. Questa circostanza rese impossibile la
prosecuzione dell’attività d’incisione nel capoluogo piemontese e ne conseguì
che orchestre e artisti furono costretti a spostarsi in altri luoghi
attrezzati (spesso frettolosamente) per la bisogna: chi a Salsomaggiore, chi a
Montecatini, chi a Milano, chi a Bologna, chi addirittura a Roma. Le Lescano,
anche per via della madre, decisero di non allontanarsi da Torino, dal loro
domicilio di via degli Artisti 26, dove vivevano dal 1939 o da poco prima, in
un appartamento all’ultimo piano della scala destra, limitrofo a quello
occupato dal maestro Prato e dalla consorte Giuseppina. Tuttavia, nel corso
dell’anno furono in varie città italiane, esibendosi a Napoli, Milano,
Firenze, Genova.

In novembre, nella Torino in mano a nazisti e repubblichini, iniziarono le
deportazioni di ebrei e prigionieri politici verso i campi di concentramento e
di sterminio; venne deportato anche il maestro Prato, simpatizzante fascista
negli anni '30, per essersi rifiutato di giurare fedeltà alla Repubblica di
Salò. Le Lescano, o furono avvertite per tempo da qualche amico, o
considerarono saggiamente che le persone che finora avevano ‘coperto’ la madre
non rivestivano più alcuna carica, e non erano comunque più in grado di
garantirle sicurezza; perciò, presumibilmente fin dalla primavera del ’43, Eva
lasciò Torino e si rifugiò a Gallenca, frazione di Valperga Canavese, in una
piccola abitazione di proprietà della famiglia Rolando: a suggerire loro il
paesino furono Annina Boetti e la figlia Angelina che erano state a servizio
in casa Lescano; le figlie, impegnate in esibizioni in giro per l’Italia,
fecero sapere che la madre era tornata in Olanda: ma segretamente si recarono
spesso a trovarla, in più di un’occasione fermandosi anche là a dormire[27].

Verso il dicembre ’43 (fino al 26 novembre il Trio è documentato a Genova) si
eclissarono dalla scena pubblica anche le Lescano, per raggiungere la madre.
Lasciato il Canavese e determinate a rifugiarsi in Svizzera, Eva e le tre
figlie raggiunsero una località nei dintorni di Saint Vincent, sulle montagne
della Valle d'Aosta e vicino al confine elvetico. In questa località, in una
pensione gestita da Giuseppina Ravizza, trascorsero nel più completo anonimato
gli ultimi e più cupi mesi del conflitto[28].

Il 5 febbraio 1945, a L'Aia, all’età di quasi sessantott’anni moriva Alexander
Leschan; è da notare che le figlie, forse vergognandosi di lui per via della
professione di clown, già in un’intervista concessa a Marcello Soria per la
rivista “Film” del 23 aprile 1938, lo davano deliberatamente per morto («papà
era ungherese e la mamma è olandese» dice con ogni probabilità la solita
Alessandra)[29]; inoltre, nell’intervista a Mazzoletti (1980) Alessandra disse
addirittura che la madre era sposata «con un musicista d’origine
ungherese»![30]

Nel maggio ’45, non appena la città venne occupata dagli alleati, Eva e le
figlie rientrarono a Torino, prendendo domicilio nella pensione per artisti
gestita dalla famiglia Martellacci in via Cesare Battisti, 3. Le tre sorelle
ripresero a cantare, esibendosi in qualche locale cittadino, e nel mese di
luglio si trasferirono a Livorno, chiamate ad esibirsi presso le truppe anglo-
americane là di stanza; in tale occasione conobbero e vennero fotografate
(altri dicono anche che cantarono assieme) con le Andrews Sisters, il celebre
trio vocale femminile che dopo il ritiro delle sorelle Boswell si era imposto
sulla scena musicale statunitense. Le sorelle Andrews, giunte a Livorno
nell'àmbito del circuito Fox Hole, avevano lanciato alcuni famosi motivi
ripresi con altrettanto successo dalle Lescano, a partire da Tulip Time,
divenuto come Tuli-Tuli-Pan il ‘marchio di fabbrica’ delle tre olandesi
naturalizzate italiane.

Purtroppo, le trasmissioni radiofoniche, che nei tardi anni Trenta e primi
Quaranta avevano costituito la spina dorsale della loro popolarità, nel
dopoguerra furono loro precluse. Circostanza difficilmente spiegabile col
fatto (in verità, più supposto che reale) della identificazione del Trio
Lescano col fascismo, dato il caso di altri artisti ben più compromessi di
loro (per esempio Oscar Carboni), che dopo un minimo periodo di ‘limbo’
tornarono a cantare in radio. È vero bensì che le loro canzoni vennero ancora
trasmesse: ma perché qualcuno tornasse a parlare espressamente di loro,
dedicando loro un apposito spazio radiofonico, si dové attendere l’iniziativa
dell’amico Riccardo Morbelli, che fece del Trio il soggetto di una puntata di
una trasmissione, _Incontri musicali_ , andata in onda sulla stazione della
Rete Rossa mercoledì 13 settembre 1950[31].

Innamoratasi del mercante e antiquario cagliaritano Giulio Epicureo, nonché
fortemente prevenuta (e, come i fatti dimostrarono, con piena ragione)
riguardo alla correttezza del loro nuovo impresario, l’ex attore di rivista
Nino Gallizio, allora compagno di Alessandra (la quale tentò di farlo passare
per suo marito, pur risultando - a quanto pare - il Gallizio già sposato),
nella primavera del ’46 Caterinetta decise di lasciare il Trio; dopo alcuni
penosi litigi con minacce di ripercussioni legali, tra lei e il fidanzato da
una parte, Eva, Alessandra e Giuditta dall’altra, si addivenne a un accordo, e
pur non avendone alcun obbligo, signorilmente l’Epicureo si offrì
d’indennizzare economicamente la controparte. Alessandra e Giuditta decisero
di sostituire la sorella con la ventunenne torinese Maria Bria, allieva del
maestro Piero Pavesio, la cui bella voce di soprano leggero per altezza ed
estensione corrispondeva all’incirca a quella di Caterinetta. Giocando sulla
scarsa conoscenza fisica che aveva il pubblico della formazione originale,
fecero anzi passare Maria per Caterinetta, facendo perfino adattare alla
stessa gli abiti di scena della sorella, di lei più alta[32].

Partito per una tournée italiana, il nuovo Trio si esibì a Genova, Milano,
Firenze, Roma (dove il 16 ottobre presenziò alla serata di apertura stagionale
del Club “La Conchiglia” e venne fotografato accanto alla giovanissima Silvana
Pampanini, fresca Miss Italia ex aequo con Rossana Martini), Napoli, Bari e
Barletta, chiudendo l’annata il 31 dicembre con un’esibizione a Lugano. Nel
’47, tra le varie località in cui si esibì, la formazione rinnovata si
produsse a Trieste, Gorizia, Viareggio, San Benedetto del Tronto (29 luglio),
a Livorno (17 settembre, accanto a Katina Ranieri), ad Abano Terme, ed un paio
di settimane a Vienna, accompagnata dall’orchestra del maestro Viktor
Schlichter (che avrebbero poi ritrovato a Buenos Aires).

Alla fine di giugno del ’48 il nuovo Trio lasciò Torino, e ai primi di luglio,
partendo in aereo da Roma, in compagnia di Nino Gallizio, del maestro Mildiego
e di alcuni suoi strumentisti, dopo un viaggio avventuroso raggiunse Buenos
Aires, per una tournée. Nella capitale argentina, dove si esibì fin da subito
con straordinario successo in un programma radiofonico di Radio El Mundo,
ritrovò vecchi colleghi e amici come Carboni, Rabagliati e Bonino. In seguito,
le tre artiste tennero concerti anche a Rosario, Córdoba, Santa Fe e in
qualche altro luogo, e a Natale a Mar del Plata.

Verso la metà del ’49 il nuovo Trio intraprese una tournée in altri paesi del
Sudamerica: fu in Bolivia, a La Paz, in Perù a Cuzco e a Lima, in Ecuador a
Quito, in Colombia a Bogotá; infine, sul finire dell’estate raggiunse il
Venezuela, dove prima di raggiungere Caracas si esibì a Barquisimeto. Nella
capitale venezuelana, pochissimo tempo dopo, alla vigilia d’intraprendere una
tournée nell’America Centrale il trio si sciolse. Causa di ciò fu la defezione
della Bria, la quale, avendo fino ad allora lavorato quasi senza compenso,
consigliata da Manuel Beiras (impresario argentino che collaborava con
Gallizio e s’incaricava di fissare le piazze, del quale nel frattempo era
divenuta compagna eppoi la moglie, e dal quale ebbe le figlie Alba, 1950, e
Diana, 1952) chiese, per partecipare alla tournée, il riconoscimento di
quant’era giusto le venisse versato. Alla sua richiesta Gallizio, Alessandra e
Giuditta non vollero piegarsi, e nell’impossibilità di trovare una sostituta
la tournée saltò e il Trio concluse la sua attività[32].

Alessandra e Giuditta restarono a Caracas (e, fino a tutto il ’52, pure la
Bria, che poi tornò a Torino con le due figlie), adattandosi a vari lavori per
sbarcare il lunario, come commesse in negozi e supermercati. Verso il ’55,
concluso il suo rapporto con Gallizio, col quale aveva aperto uno spaccio di
bevande, Alessandra intrecciò una relazione con Guido Franceschi, proprietario
della pensione Los Pinos di Sabana Grande, nella quale dormiva, e padre di tre
figli; il legame si rinsaldò e si fece ufficiale alla morte della moglie di
questi, tanto che nel ’63 essi rientrarono in Italia e si stabilìrono a Parma
(dove il 17 ottobre ’66 si sposarono nella chiesa di S. Lazzaro), e in seguito
a Vallecrosia, nell’estremo ponente ligure. Giuditta sposò nel novembre ’55 a
Caracas un maturo commerciante di petrolio d’origine canadese, del quale
ignoriamo ancora il nome; in tale occasione Eva, dall’Olanda dove era tornata
a trasferirsi verso il ’48, si recò in Venezuela a rivedere le due figlie. Da
quel momento, le notizie su Giuditta si fanno vaghe e imprecise: col marito si
trasferì a Maracaibo, o a Puerto Ordaz, o a Puerto La Cruz; pare che, rimasta
incinta, abbia perso il figlio che attendeva. Dal 1976 circa Alessandra perse
i (peraltro radi) contatti epistolari che aveva con lei; c’è stato chi ha
affermato che Giuditta sia morta in un incidente avvenuto in mare,
orrendamente straziata dalle eliche di un motoscafo: ma al momento la notizia
non ha trovato conferma. Sebbene alcuni siti diano il 2007 come il suo anno di
morte, si deve credere che Giuditta abbia cessato di vivere nella seconda metà
degli anni settanta[33]. I dubbi sulla sua sorte sollevarono la curiosità del
programma _Chi l’ha visto?_ che, andato in onda su Rai Tre la sera del 21
settembre 2009, s’interessò del caso.

Quanto a Caterinetta (la quale occasionalmente riprese a cantare in esibizioni
perlopiù estemporanee: come quelle nelle trasmissioni di Radio Cagliari verso
il 1947-48, al Teatro Massimo di Cagliari nel ’48, in alcuni locali di Alassio
nelle estati tra il ’51 e il ’54 col complesso di Cosimo Di Ceglie), dopo aver
avviato un negozio antiquario con l’Epicureo a Torino in via Maria Vittoria 8,
alla fine del ’52 si lasciò sedurre da Duilio D’Agostino, un ventisettenne
calabrese che quegli aveva assunto per darle una mano durante le sue assenze;
lasciato l’Epicureo, la sua nuova relazione non si rivelò altrettanto felice:
al punto che, dopo vari litigi e alcuni gravi sgarbi da parte di lui, dopo un
aborto e un tentativo di suicidio da parte di lei, nel marzo-aprile ’55,
ceduto il negozio (che a suo tempo l’Epicureo le aveva intestato) ai fratelli
D’Agostino, ella si trasferì a Roma, agevolata dall’amica Luciana Della Valle
(poi nota quale attrice col nome d’arte di Delia Valle); sperava come cantante
di trovare di nuovo spazio alla radio o nella neonata televisione, grazie
all’aiuto del vecchio amico Riccardo Morbelli, ma non riuscendo a combinare
nulla di serio, nel mese di novembre raggiunse a Caracas le sorelle[34]. Qui
nel novembre del ’58 sposò un ingegnere edile italiano di dieci anni più
giovane di lei, di cui ad oggi conosciamo soltanto il cognome: Pinto,
trasferendosi a vivere a Petare, una località di montagna nelle adiacenze
della capitale venezuelana[35]. Dopo un nuovo aborto, per un probabile tumore
all’utero, ella si spense, a Caracas il 3 ottobre del ’65, all’età di
quarantasei anni.

Il 16 ottobre 1976, Guido Franceschi si spense a Parma. Rimasta vedova,
Alessandra si trasferì a Salsomaggiore, in un appartamentino a un piano
rialzato, in strada Cervara 3, messole a disposizione dai figliastri, che
gestivano un albergo in Venezuela, a Maracaibo, tuttora di loro proprietà.

Poco tempo dopo fu raggiunta dalla madre, che si spense il 2 febbraio dell’84,
all’età di novantaquattro anni. Qui Alessandra (che l’8 aprile ’79 aveva
concesso una brevissima intervista radiofonica al maestro Carlo Loffredo,
durante la trasmissione _Toh! Chi si risente_[36]) ricevé alcuni giornalisti
venuti a intervistarla: Adriano Mazzoletti (aprile 1980[37]), Vito Orlando
(agosto ’81[38]), Medardo Vincenzi (febbraio ’85[39]), Natalia Aspesi (ottobre
’85[40]), Luciano Verre (novembre ’85[41]); e ricevette altresì la visita
inattesa di Maria Bria col secondo marito Giuseppe Carmeli (agosto o settembre
’86[42]). La Bria, dopo aver lavorato in una scuola del municipio di Torino,
nel ’77 andò in pensione: vent’anni dopo, invitata da Paolo Limiti nel suo
programma _Ci vediamo su Rai 1_ , rese noto al pubblico italiano d’essere
stata la sostituta di Caterinetta nel Trio negli anni 1946-50. Sofferente di
cuore, Alessandra si spense il 1º febbraio 1987 all’ospedale di Fidenza
dov’era stata ricoverata un paio di settimane prima, all’età di settantasei
anni. Riposa accanto alla madre Eva nel cimitero di Salsomaggiore.

Quando, nel febbraio del 1936, le Lescano esordirono come trio vocale, in
Italia, nell'ambito della musica leggera, non si era ancora dato il caso di
formazioni canore del genere, neppure in campo maschile. La maggiore novità,
tuttavia, era costituita dal loro accento straniero, neppure troppo attenuato:
e questa mancata attenuazione, forse, fu una furba intuizione del loro
maestro, Carlo Prato. Accento che a tutta prima sconcertò: «Quando facemmo
l’audizione all’EIAR, venimmo scartate perché la nostra dizione non era
piaciuta ai dirigenti e ci invitarono a riprendere il nostro mestiere di
ballerine. Ma poco tempo dopo fummo invitate dalla Cetra per incidere il
nostro primo disco»[43]. Ricordò Morbelli nel 1949: «Il Trio funzionava bene.
Ciò che lasciava a desiderare era la pronunzia, ma ci confortò il pensiero che
anche un’attrice russa allora in voga, la Pavlova, era entrata lo stesso nella
simpatia del pubblico italiano, malgrado la dizione imperfetta»[31]. Avvenne
infatti così, anzi: l’accento straniero e le lievi imperfezioni linguistiche
divennero il prezioso ‘marchio di fabbrica’ delle Lescano, che gli altri trii
vocali italiani non potevano ovviamente vantare. E se ad esso, come abbiamo
visto, in quegli anni di "autarchia" anche musicale non mancarono ottuse e
nazionalistiche reprimende, chi oggi ascolta _Povera Titina_ , dove le tre
olandesi cantano: «Noi cercamo la Titina / la cercamo notte e dì» si limita a
sorridere divertito, e forse perfino sottilmente compiaciuto, della loro
imprecisione.

Punto di riferimento delle Lescano all’inizio della carriera erano le Boswell
Sisters; le tre ragazze americane cresciute ed affermatesi musicalmente a New
Orleans, attive con incisioni e trasmissioni radiofoniche dal 1926 al ’35;
delle quali ripresero anche un paio di motivi: _The Music Goes 'Round and
'Round_ , divenuta _Girotondo della musica_ (1937; GP 92223) e _St. Louis
Blues_ , divenuta _Le tristezze di san Luigi_ (1941; IT 928, poi riedito -
probabilmente nel ’42 - come _Ritmo della Luisiana_ , AA 361)[44]. La bravura
spesso virtuosistica delle Boswell trovò nelle Lescano un’eco ingentilita,
attenta e puntuale nei fraseggi ma quand’era il caso non meno scattante;
nell’estensione vocale, le Lescano non avevano la duttilità che consentiva
alle Boswell di alternarsi nei timbri alti, e d’altronde il loro fraseggio
aggraziato permetteva sfumature meno frequenti e molto meno evidenti nei brani
delle artiste americane.

Sedicenti "storici della musica"[45] hanno affermato che le Lescano iniziarono
la carriera ispirandosi alle Andrews Sisters: ciò che è smentito dai fatti, le
Andrews Sisters essendo venute alla ribalta soltanto nel ’38, due anni dopo
l’esordio delle Lescano; è vero invece che le ragazze olandesi riproposero
alcuni loro successi, con stile però affatto differente: non solo _Tulip Time_
, su musica di María Grever, che come _Tuli-Tuli-Pan_ (GP 93080) nel testo
italiano di Riccardo Morbelli, nel ’40 divenne il loro "cavallo di battaglia",
anche _Ti-Pi-Tin_ (retro dello stesso disco), _Oh! Ma ma!_ (1939; Oh Ma-ma!;
GP 92840), _Ciribiribin_ (’42; DC 4154) ed altri. Ma le Andrews cantarono da
sole sia _Ti-Pi-Tin_ che _Oh! Ma ma!_ , le Lescano si accompagnarono
rispettivamente con Oscar Carboni e Gianni Di Palma e col Quartetto Cetra;
mentre in _Ciribiribin_ sono le Andrews ad accompagnare Bing Crosby, e le
Lescano cantano sole. In ogni caso, impostando il loro canto sulla potenza
d’emissione, le Andrews erano assai più compatte nella resa corale, e puntando
tutto sulla forza propulsiva del loro registro dovevano per forza adagiarsi al
tessuto della trama orchestrale, mentre le Lescano, più aggraziate e più
libere, interagivano con gli strumenti che di volta in volta si proponevano in
singolo, con esiti piacevolissimi che costituiscono la loro più precipua
caratteristica: un esempio dei più eloquenti di questi scambi tra voce e
strumenti è _C’è un’orchestra sincopata_ ; moltissime sono le incisioni col
marchio Cetra sotto la direzione del maestro Barzizza, con uno stile basato su
raffinati virtuosismi vocali, su armonizzazioni swing e jazz.

Le Boswell registrarono il loro primo disco con la Victor Records il 23 marzo
1925 e l’ultimo con la Decca il 9 giugno 1936; la loro carriera durò quindi
esattamente undici anni, due mesi e diciassette giorni, per un totale, pare,
di 305 incisioni, con una media annuale di circa 27 registrazioni per anno.
Discograficamente, come motivi originali, la carriera delle Andrews si è
protratta per diciotto anni: dal 18 marzo 1937 al febbraio 1957: circa 700 -
stando ai compilatori del loro sito ufficiale - le canzoni registrate, per una
media di circa 30,5 brani all’anno. La carriera discografica delle Lescano -
se si presta fede alla segnalazione di Adriano Mazzoletti, che indica nel 22
febbraio 1936 la data di registrazione del loro primo brano, _Guarany Guaranà_
\- si è sviluppata nell’arco di sei anni, nove mesi e dieci giorni: possiamo
essere così precisi conoscendo il terminus post quem, che è la data dell’8
dicembre 1942, quando un bombardamento aereo danneggiò irreparabilmente gli
studi di registrazione dell’EIAR a Torino; in questo periodo, risulta ad oggi
che il trio olandese registrò almeno 346 canzoni, circa 49 per anno: quasi,
cioè, un motivo a settimana per sei anni: una media stratosferica, che non
trova alcun riscontro nei colleghi dell’epoca, e tanto meno di oggi, forse un
possibile record mondiale. L’attività delle Lescano fu dunque assai più
circoscritta rispetto a quella dei due trii americani, ma comparativamente
molto più intensa; e come s’è detto, essa fu più intensa anche di quella di
tutti gli altri loro colleghi italiani dell’epoca, solisti e non.

Nelle incisioni eseguite come trio in singolo, rivelando una rara duttilità e
a volte alternandosi nel ruolo di soliste (sostituirono Caterinetta sia
Alessandra, per esempio in _Contemplazione_ , sia Giuditta, per esempio in
_Vado in Cina e torno_ ), le Lescano seppero mostrarsi ora tenere e romantiche
( _O luna pallida_ , _Anna_ , _Bambina innamorata_ , _Senti l’eco_ , _Non
dimenticar le mie parole_ , _Come rose_ ), ora spiritose e disinvolte ( _La
gelosia non è più di moda_ , _Don Pasquà_ , _C'è un'orchestra sincopata_ ,
_Ultimissime_ , _C'è sempre un ma…_ ), evidenziando in varie occasioni la loro
perizia nel canto scat (il canto di matrice jazz che alle parole sostituisce
sillabe prive di senso o suoni onomatopeici: come in _Ba… ba… baciami piccina_
, _Direttissimo_ , _Tulilem Blem Blu’_ , _Uno-due-tre jep_ , _Povera Titina_ ,
_Ciribiribin_ , _Nord Espresso_ ). Grande interesse (e perciò non minore
rimpianto) rivelano alcuni loro risultati dell'ultimo anno, brani di più
intima vocalità come _Canzone romantica_ (di Chiocco e Tettoni; IT 1014) e
_Come l'ombra_ (di Norlisa e Frati, DC 4145); i quali, fatalisticamente
compenetrati, nella semplice e accorata adesione delle voci al tema musicale
mostrano, quasi, un’inedita disposizione al "canto dell’anima", facendo
ipotizzare l’avvio di un nuovo corso nella loro espressione d’artiste, e sono
senz’altro da ritenere tra i loro esiti più personali e persuasivi.

Oltre ai motivi interpretati da sole, nel corso della loro carriera le Lescano
accompagnarono sempre cantanti celebri: con le sole significative eccezioni,
forse, di Natalino Otto, Carlo Buti e Meme Bianchi; cantarono tra gli altri
con Aldo Masseglia (18 motivi, tra cui _Al Rosen Bar_ , _Sogno blu_ ,
_Villanella_ , _Cinquant’anni fa_ , _Gioventù… la tua canzone non può morire_
), Ernesto Bonino (18, tra cui _La famiglia canterina_ di Bixio e Cherubini,
_Maria Luisa_ , _Quando passo per la via_ , _Rondinella bruna_ e _Tu sei
bella_ ), Dino di Luca (13, tra cui _Son tutte belle_ ), Michele Montanari
(13), Silvana Fioresi (11, tra cui _Pippo non lo sa_ di Kramer, _Il pinguino
innamorato_ di Casiroli, Consiglio e Rastelli, _Il pesce e l’uccellino_ di
Kramer e Rastelli), Fausto Tommei (11, tra cui _Il solletico_ ), Enzo Aita (9,
tra cui _Ma le gambe_ , di Bracchi e D’Anzi, e _Segui il ritmo_ ), Alberto
Rabagliati (7, tra cui _Il maestro improvvisa_ di D’Anzi-Bracchi e _La canzone
del boscaiolo_ ), Otello Boccaccini (7, tra cui _Rosalpina_ ), il Quartetto
Cetra (6, tra cui _Papà e mammà_ e _Vado in Cina e torno_ ), Gino Del Signore
(6), Vincenzo Capponi (6), Gilberto Mazzi (6), Emilio Livi (6), Giacomo Osella
(6), Oscar Carboni (5, tra cui _Ti-Pi-Tin_ e _O-oh boom_ ), Gianni Di Palma
(5, tra cui _Appuntamento con la luna_ , _O-oh boom_ e _Ti-Pi-Tin_ ), Luciana
Dolliver (4, tra cui _Una notte a Madera_ ), Carlo Moreno (4, tra cui
_Signorina Grandi Firme_ ), Maria Jottini (4, tra cui _Maramao perché sei
morto?_ di Consiglio e Panzeri), Nuccia Natali (4, tra cui _È arrivato
l’ambasciatore_ e _Piccole stelle_ ), Aldo Donà (3, tra cui _Appuntamento con
la luna_ ), Dea Garbaccio (2, _Piccolo chalet_ e _Danza con me_ ), il
Quartetto Jazz Funaro (2, tra cui _Tornerai_ ), Lina Termini (2), Odoardo
Spadaro (2), Norma Bruni (2). Non è senza significato che alcuni di questi
successi (l’esempio più saliente è quello di _Maramao perché sei morto?_ )
siano ricordati soprattutto come successi delle Lescano.

Frutto di tali collaborazioni sono alcuni piccoli gioielli, come _Il maestro
improvvisa_ con Rabagliati, uno dei migliori risultati da loro conseguito con
l’orchestra Barzizza; _Ti-Pi-Tin_ , singolare e riuscitissima simbiosi tra lo
stile sincopato e la tradizione stornellesca italiana, rappresentata
egregiamente da Carboni e Di Palma; e motivi briosi come _Pippo non lo sa_ ,
_Maramao perché sei morto?_ , _Il solletico_ (con un eccellente Tommei), _Vado
in Cina e torno_ , _O-oh boom!_ , _Il pinguino innamorato_ , _Papà e mammà_ ,
_La famiglia canterina_ , a volte ricchi di deliziosi nonsense, come _Il pesce
e l’uccellino_.

Nonostante il costante gradimento sempre mostrato da parte del pubblico verso
il Trio Lescano, attestato dall’altissima vendita di dischi e dalle
definizioni iperboliche di cui all’epoca dei loro successi lo gratificarono i
giornali (“Il fenomeno del secolo”, “Le tre Grazie del microfono”, “Le sorelle
che realizzano il mistero della Trinità Celeste”), nel dopoguerra esso venne
incredibilmente dimenticato dai media; si è detto, oltreché per motivi
politici, anche per l’inevitabile mutare del gusto: ma è un fatto che non
avvenne altrettanto nei confronti di artisti assai meno aggiornati delle tre
olandesi, le quali, benché alfiere del sincopato, seppero esprimersi ad
altissimi livelli in tutti i generi di canzoni - swingate, allegre,
romantiche, esotiche - e in tutti i ritmi in cui si cimentarono, dal fox-trot
allo slow, al valzer, al tango, alla rumba, sfoggiando (quando veniva loro
concesso di farlo) un notevole estro jazzistico.

Il 20 marzo 2009 sull’olandese History Channel venne trasmesso il documentario
sul Trio Lescano _Tulip Time_ , prodotto nel 2007 nei Paesi Bassi dai registi
Marco De Stefanis e Tonino Boniotti, con la sceneggiatura di Carlo Durante;
esso pose all’attenzione diversi documenti fino ad allora inediti, provenienti
dal fondo che Alessandra Lescano aveva lasciato al giornalista e scrittore
Medardo Vincenzi: articoli, fotografie, opuscoli, contratti e altro ancora;
inoltre, la testimonianza delle cantanti Maria Bria, Lidia Martorana e Isa
Bellini, nonché di Giuseppina Ravizza, che ospitò le Lescano nella sua
pensione a Saint-Vincent durante gli anni più bui della guerra. Ma per
converso prestò la stura ad alcune notizie sulle protagoniste fortemente
dubbie o del tutto destituite di fondamento. Il documentario venne riproposto
in tv il 24 marzo dello stesso anno.

Storia e carriera del Trio Lescano nei suoi anni d’oro sono il tema del film
per la tv _Le ragazze dello swing_ , trasmesso in due episodi su Rai Uno nel
settembre 2010, per la regia di Maurizio Zaccaro, che ne ha scritto anche il
soggetto con il giornalista Gabriele Eschenazi, ideatore del progetto; lo
stesso Gabriele Eschenazi ha pubblicato la storia del Trio nel libro _Le
regine dello swing_ (Torino, Einaudi, 2010), apparso nelle librerie solo un
paio di settimane prima della programmazione dello sceneggiato e zeppo
d’inesattezze. Nelle parti di Alexandra, Judith e Catharina recitavano le
attrici Andrea Osvárt, Lotte Verbeek ed Elise Schaap, in quella di Eva De
Leeuwe, Sylvia Kristel. Il film ricostruisce la storia del Trio Lescano in
forma romanzata e con solenni imprecisioni nonché veri e propri falsi storici
(come il fatto che le Lescano non vollero iscriversi al Partito Nazionale
Fascista, quando invece è documentato il contrario; come la storia
dell'arresto e detenzione genovese nel carcere di Marassi, mai avvenuta; e
come la relazione di Alessandra con un capetto fascista, giacché in quel
periodo la stessa era fidanzata con un marinaio morto in guerra).

Le Lescano citarono più volte se stesse nelle loro canzoni: vedi _Tuli-Tuli-
Pan_ , _La famiglia canterina_ , ecc., e furono altresì citate in quelle di
altri ( _Quando la radio_ di Rabagliati). Occorre inoltre ricordare la
simpatica parodia del Trio proposta in tv da Jula De Palma, Mina e Raffaella
Carrà in una puntata di “Milleluci” (1974). Ricordiamo anche una versione (e
omaggio) di _Tuli-Tuli-Pan_ da parte di Natalino Otto.

Loro e i motivi che cantavano sono stati citati più volte nell’àmbito delle
arti, in quanto icona dell’Italia dell’epoca dei ‘telefoni bianchi’. Nei
fumetti, si è ricordato di loro Hugo Pratt nel suo “Gli scorpioni del
deserto”, nella storia _Piccolo chalet_ (1975), che prende il nome
dall’omonima canzone cantata da Luciana Dolliver con l’accompagnamento del
Trio. Nel cinema, le voci delle sorelle olandesi si sono ascoltate tra l’altro
ne _I bambini ci guardano_ di Vittorio De Sica (1943; la canzone, _Maramao
perché sei morto_ ), ne _Il conformista_ di Bernardo Bertolucci (1970; _Come
l’ombra_ ), e in _Scemo di guerra_ di Dino Risi (1985; ancora _Maramao_ ).
Inoltre, in _Roma_ di Federico Fellini (1972), nella scena in cui l’attore
Alvaro Vitali si esibisce su un palcoscenico, il tendaggio del fondale è
costituito da un disegno punteggiato di tondi con ritratti fotografici di
artisti dello spettacolo, tra cui si scorge anche quello di Caterinetta
Lescano.

In data 14 ottobre 2016 è stata scoperta una targa dedicata al Trio Lescano e
al Maestro Carlo Prato, posta sulla parete di via degli Artisti 26, in zona
Vanchiglia a Torino, dove il Trio ha vissuto il periodo di maggior
successo.[46][47]

Altri progetti

