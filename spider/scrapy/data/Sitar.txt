Il **sitar** è uno strumento musicale a corde dell'India settentrionale; è lo
strumento della musica classica indiana più conosciuto in Occidente. Si pensa
che sia stato importato in India dalla Persia. Il termine sitar deriva
probabilmente dal termine persiano _seh-tar_ , che letteralmente significa
_tre corde_ ed in effetti esiste uno strumento iraniano chiamato setar che
presenta caratteristiche simili; entrambi derivano da una evoluzione della
citara a sua volta derivante dalla lira, termine di origine persiana: " al'ūd
(legno) e tar (corda).

Le corde sono generalmente sette superiori più undici inferiori: tre vengono
utilizzate per eseguire la melodia, le altre per fornire un accompagnamento
ritmico e di bordone. Tale accompagnamento è dovuto alla risonanza simpatica.
La risonanza simpatica è un fenomeno fisico dove un suono emesso da qualsiasi
fonte sonora, mette in movimento delle corde tese. Nella cultura dell'India
queste corde vengono chiamate Corde degli Dei. La cassa armonica del sitar è
fatta con una zucca tagliata a metà, a cui viene aggiunto un sottile strato di
legno che fa da coperchio.

Il suo timbro è vibrante e molto suggestivo.

Negli anni sessanta e settanta, sull'onda dell'interesse per la filosofia
orientale degli anni del movimento hippie, il sitar venne scoperto da
musicisti pop come George Harrison dei Beatles (che lo impiegò a partire dal
1965 nella canzone _Norwegian Wood (This Bird Has Flown)_ , nell'album _Rubber
Soul_ ); dai Rolling Stones nella famosa canzone _Paint It, Black_ (suonato da
Brian Jones), dagli Yes (il chitarrista Steve Howe, per esempio, suona il
sitar in un brano dell'album _Relayer_ ). Nei primi anni novanta anche la
canzone _Wherever I May Roam_ (Metallica) della metal band Metallica presenta
un intro di sitar. Infine, Gem Archer degli Oasis utilizza il sitar
nell'introduzione della canzone _To Be Where There's Life_ , contenuta in Dig
Out Your Soul.

Aldo Tagliapietra, voce del gruppo Le Orme, ne possiede e suona più d'uno. Lo
suona nel Brano _La ruota del cielo_ dall'album _L'infinito_ del 2004.

Il più noto sitarista è il musicista e compositore indiano Ravi Shankar,
famoso per aver partecipato ai festival di Monterey (1967) e Woodstock (1969)
nonché al Concerto per il Bangladesh del 1971 e per aver insegnato al Beatle
George Harrison lo strumento, che da quel momento comparirà spesso nella
discografia dei Fab Four.

Altri progetti

