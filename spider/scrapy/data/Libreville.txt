**Libreville** (letteralmente _città libera_ ) è la capitale politica e
amministrativa del Gabon ed il capoluogo della provincia dell'Estuaire. La sua
popolazione è stimata attorno a 578.156 abitanti (2005): è la città più
popolata del Gabon con più di un terzo del totale e probabilmente la
popolazione effettiva supera sensibilmente questa cifra a causa di flussi
immigratori non del tutto controllati. La città è un porto sull'estuario del
fiume Komo, che sfocia nel Golfo di Guinea, ed è un centro per il commercio
del legname.

La città venne fondata nel 1843 come avamposto commerciale in un'area fino a
quel momento controllata dagli Mpongwè. Qui venivano inviati gli schiavi
liberati, e nel 1848 la città venne battezzata Libreville (francese per _città
libera_ ). Fu il porto principale dell'Africa Equatoriale Francese dal 1934 al
1946.

Libreville è sede della Scuola di Amministrazione e della Scuola di Legge del
Gabon. Nelle vicinanze si trova l'Aeroporto internazionale di Libreville, che
ospita la sede della Gabon Airlines (ex Air Gabon).

Altri progetti

