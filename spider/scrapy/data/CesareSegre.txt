**Cesare Segre** (Verzuolo, 4 aprile 1928 – Milano, 16 marzo 2014) è stato un
filologo, semiologo, critico letterario e accademico italiano. È stato
professore ordinario e professore emerito dell'Università degli Studi di
Pavia, ha diretto il Centro di Ricerca su Testi e tradizioni testuali dello
IUSS di Pavia, ed è stato membro dell’Accademia dei Lincei.

Di famiglia israelitica, è vissuto e ha studiato a Torino, dove si è laureato
nel 1950, allievo di Benvenuto Terracini e dello zio Santorre Debenedetti.
Libero docente di filologia romanza dal 1954, ha poi insegnato presso le
Università di Trieste e di Pavia, dove, negli anni sessanta, è divenuto
ordinario della materia. È inoltre stato visiting professor presso le
Università di Manchester, Rio de Janeiro, Harvard, Princeton, Berkeley.

Ha collaborato a numerose riviste: fra le altre, _Studi di filologia italiana_
, _Cultura neolatina_ , _L'Approdo letterario_ ; è stato redattore di
_Paragone_ ; direttore, con Maria Corti, D'Arco Silvio Avalle e Dante Isella,
di _Strumenti critici_ ; condirettore di _Medioevo romanzo_ e della collana
_Critica e filologia_ dell'editore Feltrinelli. Ha fatto inoltre parte del
consiglio direttivo di _Esperienze Letterarie_. Ha collaborato con Carlo
Ossola alla stesura di un'antologia della poesia italiana presso l'editore
Einaudi e con Clelia Martignoni a un'ampia antologia scolastica per Bruno
Mondadori.

È stato sposato con Maria Luisa Meneghetti, anch'essa docente di filologia
romanza. È stato redattore della pagina culturale del _Corriere della Sera_.

È stato presidente della _International Association for Semiotic Studies_. Con
le sue ricerche ha contribuito a introdurre le teorie formaliste e strutturali
nella critica italiana. Da un punto di vista teorico e metodologico, sono
centrali studi come:

Socio corrispondente dal 1974, il 23 maggio 1988 fu eletto accademico della
Crusca[1].

Si ricordano anche le sue fondamentali edizioni critiche delle _Satire_ di
Ludovico Ariosto, della _Chanson de Roland_ , del _Libro dei vizi e delle
virtù_ di Bono Giamboni e, in collaborazione con Santorre Debenedetti, dell'
_Orlando furioso_ ; ha scritto inoltre molte prefazioni a testi di linguisti e
autori classici della letteratura non solo italiana. Inoltre ha raccontato il
proprio percorso intellettuale in _Per curiosità. Una specie di autobiografia_
(1999).

Le sue ceneri riposano al Cimitero Monumentale di Milano[2].

Altri progetti

