**Masasumi Kakizaki** ( (柿崎 正澄 _Kakizaki Masasumi_?); Monbetsu, 18 maggio
1978) è un fumettista giapponese.

Non è mai stato un amante dei manga, avendo letto solo _Rocky Joe_ , così
nelle prime fasi della sua carriera tentò la carriera di scrittore ma,
rendendosi conto che il suo romanzo non era di buon livello, partecipò ad un
concorso per mangaka. Nonostante non si fosse mai seriamente cimentato nel
disegno riuscì ad aggiudicarsi uno dei premi del concorso e ciò lo spinse alla
carriera di mangaka[1]. Iniziò la carriera di mangaka nel 2001 pubblicando la
storia breve _Two Tops_ su Young Sunday di Shogakukan, seguito poi dalla sua
prima serie regolare, _Gene-X_ , dove si occupò dei soli disegni mentre la
sceneggiatura fu affidata a Kentaro Fumitsuki conclusasi nel 2002[2].

Collabora con George Abe tra il 2003 ed il 2010 al manga _Rainbow_ ,
pubblicato su Big Comic Spirit di Shogakukan, dove si occupa del solo aspetto
artistico. Nel 2008, durante la serializzazione di _Rainbow_ , pubblica un
manga di 7 capitoli intitolato _Kansen Rettō_[2]. Torna ad occuparsi anche
della sceneggiatura con l'horror _Hideout_ , pubblicato in unico volume[3].
Scrive il suo primo shōnen su Weekly Shōnen Sunday con _Bestiarius_[4],
pubblicato in maniera irregolare dal 2011, si sposta poi sulla rivista Young
Magazine di Kōdansha per pubblicare, tra il 2011 ed il 2013, il manga western
_Green Blood_ completato in 5 volumi[5].

Tra le tecniche più utilizzate dal mangaka c'è il chiaroscuro che, unita ad
una grande attenzione per i dettagli, dona ai disegni una notevole carica
espressiva[6]. Questa tecnica è principalmente dovuta alla sua passione per il
cinema che lo spinge a tentare di dare un taglio cinematografico ai suoi
disegni[7].

Le sue opere prendono spunto da numerose opere differenti, specialmente film
di stampo occidentale, come _Spartacus_ ed i film a tema western di Sergio
Leone, da cui ha ricavato rispettivamente _Bestiarius_ e _Green Blood_ , oltre
che da libri come _Shining_ di Stephen King che l'ha ispirato durante la
creazione di _Hideout_[1][4][7].

Altri progetti

