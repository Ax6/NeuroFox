_**The Times**_ è un quotidiano britannico che ha sede a Londra.

Fu il primo a chiamarsi _Times_ , pertanto non va confuso con i molti altri
giornali del mondo che hanno un nome simile, ad esempio il _New York Times_ ,
il _Los Angeles Times_ il _Times of India_ , l' _Irish Times_ , il _Financial
Times_ ed il settimanale d'attualità _TIME_.

Una caratteristica del giornale è stato il celeberrimo carattere tipografico
Times New Roman, usato dal 1932 ma sostituito diverse volte a partire dal 1972
per approdare nel 2006 al _Times Modern_.

Assieme all'edizione domenicale, _Sunday Times_ , il _Times_ è pubblicato
dalla Times Newspapers Limited, controllata da News International società del
gruppo News Corp di proprietà dell'australiano Rupert Murdoch. Il quotidiano
si colloca nell'area moderata, vicina al Partito Conservatore. Ciò non gli ha
impedito di dare il suo sostegno nel 2001 e nel 2005 al Partito Laburista di
Tony Blair alle elezioni politiche.

Il 26 novembre 2003, imitando il concorrente _Independent_ , il _Times_ è
uscito per la prima volta in due formati: il tradizionale "nove colonne"
(74,9x59,7 cm, _broadsheet_ in inglese) e il _tabloid_ , il formato della
stampa _popular_. Dopo quasi un anno di prova le vendite sono salite da
560.000 a 660.000; l'editore ha deciso di passare definitivamente al tabloid:
una svolta storica per la stampa inglese. L'allora direttore Robert Thomson,
nell'editoriale del 30 ottobre 2004 annunciava ai lettori il passaggio al
nuovo formato.

Dal 6 giugno 2006 il quotidiano ha anche un'edizione negli Stati Uniti.

Nel febbraio 2013 il _Times_ ha avuto una tiratura media di circa 393.000
copie al giorno.

Il 27 agosto 2016 è stato raggiunto il traguardo dei 72.000 numeri pubblicati.

Nel 1784 l'uomo d'affari londinese John Walter fondò «The Daily Universal
Register». Pubblicato a partire dal 1º gennaio 1785, si trattava di un
bollettino di annunci pubblicitari[1]. Raggiunto un soddisfacente equilibrio
finanziario, tre anni dopo Walter trasformò il bollettino in quotidiano
d'informazione cambiando il nome in «The Times» (1788). L'idea di Walter era
di fare un giornale indipendente e rivolto al pubblico generalizzato, senza
una classe sociale di riferimento. Stampato in 1600 copie, veniva venduto a 3
pence. La testata si distingueva dalle altre poiché riportava lo Stemma reale
del Regno Unito. Una particolarità del «Times» dell'epoca era la mancanza di
una vera e propria prima pagina con le notizie più importanti del giorno,
sostituita da una pagina contenente annunci di carattere economico o sociale
(nascite, morti, matrimoni). Altro elemento caratteristico era la mancanza di
firme in calce agli articoli pubblicati.

La Rivoluzione francese, iniziata nel 1789, permise al «Times» di fare un
salto di qualità. Walter mandò un cronista a Parigi affinché descrivesse gli
avvenimenti direttamente sul luogo in cui si svolgevano. Le tempestive notizie
permisero al quotidiano di quasi triplicare la sua tiratura, arrivando a circa
4200 copie. La rapidità nel riportare i grandi fatti dell'Europa continentale
diede al giornale un'improvvisa notorietà.

I Walter furono allo stesso tempo direttori, proprietari e stampatori del
quotidiano. Nel 1803 John Walter II successe al padre. Il miglioramento della
tecnologia di stampa risultò decisivo per il consolidamento del giornale. A
quel tempo, per stampare le 3-4.000 copie di tiratura occorrevano parecchie
ore. Il lavoro era eseguito interamente a mano. Nel 1811 un tedesco, Friedrich
König, brevettò in Sassonia una macchina automatica a vapore. Tre anni dopo
Walter chiamò l'inventore a Londra affidandogli la costruzione di una pressa
piano-cilindrica a vapore per il «Times». König e il suo assistente, Andreas
Bauer, lavorarono diversi mesi. La notte tra il 28 e il 29 novembre 1814 uscì
il primo numero del «Times» stampato con il nuovo macchinario. Nell'occasione
venne adottato anche un nuovo carattere tipografico. Con la nuova tecnologia,
Walter poté decuplicare il numero di copie stampate.

John Walter II fu il primo a creare una redazione: a) composta interamente da
giornalisti; b) che lavoravano a tempo pieno (quindi in esclusiva) per il
giornale. Tale struttura verrà poi imitata da tutti i giornali britannici. Nel
1817 Walter lasciò la direzione a Thomas Barnes. Nacque così la figura del
direttore moderno, un giornalista autonomo dall'editore e capo unico della
redazione.[2] Un'altra innovazione di John Walter II fu quella di assumere,
per la sezione politica, giornalisti di diversi orientamenti, in modo che il
«Times» non apparisse mai allineato al governo.[3] Merito del quotidiano
londinese fu anche quello di aver pubblicato le prime corrispondenze
dall'estero ed i primi _reportage_ di guerra, come quelli di William Howard
Russell durante la Guerra di Crimea (1853-56). Dal 1847 il Times fu stampato
con la pressa rotativa, inventata da Augustus Applegath espressamente per il
quotidiano londinese.[4]

Nel 1860 il direttore dell'epoca, John Walter III, introdusse per la prima
volta fra i quotidiani inglesi la rotativa _Walter_ , che permetteva la stampa
di 60.000 copie al giorno. Walter III diffuse in tutta la stampa inglese l'uso
della stereotipia e dei cilindri. Nella seconda metà del secolo la capacità di
stampa aumentò enormemente, passando da 12.000 a 120.000 copie l'ora. Nel
1890, giornale londinese sfiorò una tiratura di 300.000 copie giornaliere.

A quell'epoca il «Times» costava 3 pence,[5] mentre gli altri giornali erano
venduti a 1 penny o 1 mezzo penny.

Il più celebre scoop del «Times» in tutta la seconda metà dell'Ottocento fu la
pubblicazione del Trattato di Berlino nel giorno stesso in cui venne
firmato.[6]

Il Times fu di proprietà della famiglia Walter dalla fondazione fino alla
quarta generazione. Nel 1907 Arthur Fraser Walter (Walter IV) creò una società
a responsabilità limitata. Ad acquistare la quota di maggioranza fu Alfred
Harmsworth, il proprietario del concorrente _Daily Mail_.

Il _Times_ , con il British Film Institute, sponsorizza il _London Film
Festival_ (o meglio, _The Times bfi London Film Festival_ ). Nel 2005 è il più
grande festival cinematografico europeo.

Il _Times_ sponsorizza anche il _Cheltenham Festival of Literature_.

Altri progetti

