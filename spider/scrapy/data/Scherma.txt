Il termine **scherma** si riferisce alle abilità e alle tecniche di una
persona addestrata nell'arte dell'uso della spada, per uso in guerra, difesa
personale, duello o pratica sportiva. Il termine è moderno e nel linguaggio
comune principalmente riferito alla pratica della scherma olimpica, ma si
riferisce anche ad ogni arte marziale che include l'uso di una spada o arma
bianca.

La parola _scherma_ ha un equivalente nel longobardo "Skirmjan" che significa
anche proteggere, coprire (stessa etimologia della parola schermare). La
disciplina di scherma ha infatti le proprie basi nel porre la propria arma
come difesa/schermo fra sé e l'avversario. Un'analogia si trova
nell'etimologia della parola equivalente inglese _fencing_ che deriva dal
verbo _de[fencing]_ , cioè difendersi, dal latino _defensio_. Rimane invece
dubbia l'etimologia del termine arcaico _scrimia_ , con cui si indica la
disciplina di scherma antica nell'ambito delle arti marziali. Probabilmente si
tratta della fusione, nel periodo di predominanza spagnola della penisola, del
termine italiano _scherma_ con l'analogo spagnolo _esgrima_.

Le prime tracce della scherma risalgono agli antichi egizi, che facevano
lottare gli schiavi con dei lunghi bastoni usando tecniche simili a quelle del
giorno d'oggi

In ogni caso il termine _scherma_ appare affermato nei trattati a noi
pervenuti che parlano della disciplina già a partire dall'inizio del
Cinquecento, mentre il termine _scrimia_ compare per la prima volta in un
trattato italiano di fine Cinquecento ( _Dell'Arte di Scrimia_ \- 1572).

In Occidente, colui che utilizza la spada viene in genere definito
_schermidore_ (soprattutto con connotazionie sportive), oppure più largamente
_spadaccino_ o all'inglese _swordsman_ , termini paralleli al latino
_gladiatore_[1] (combattente professionista che combatteva nelle arene per
l'intrattenimento del pubblico nell'antica Roma utilizzando il gladio; la
parola _gladius_ a sua volta significa "spada"[1]).

In Giappone, la scherma viene chiamata _kenjutsu_ ("arte della spada").

L'uso di spade è testimoniato fin dai tempi degli antichi greci, che
impiegavano armi come lo xiphos o il kopis, ma anche dei celti, celebri per le
loro spade galliche. Il suo utilizzo però non era molto diffuso, a causa della
preziosità dei metalli usati per la lavorazione e della preferenza della
maggior parte dei guerrieri per la lancia (più economica, facile da costruire
e da utilizzare, con un raggio d'azione più ampio).

Prima ancora ci sono prove che gli antichi egizi praticassero uno sport molto
simile alla scherma moderna, utilizzando al posto delle spade lunghi bastoni
di legno. Gli atleti che si sfidavano in questo sport erano molto spesso
schiavi.

Roma provvide alla diffusione della spada come arma principale da battaglia
nella connotazione d'oggi in occidente. I legionari romani e altre forze
dell'esercito romano utilizzavano il gladio, una spada corta utilizzata
principalmente per penetrare di punta. I gladiatori (cioè "coloro che usavano
il gladio") ne usavano una variante ancora più corta. La spatha (da cui deriva
il termine "spada") era una lama più lunga a doppio filo utilizzata solo dalle
unità di cavalleria fino al II secolo D.C., quando venne adottata anche dalle
truppe di fanteria e il cui uso divenne simbolo di abilità e orgoglio.

Nonostante fosse necessario un addestramento nell'utilizzo di queste armi, non
sono pervenuti a noi manuali militari antichi di scherma.

Nel De Re Militari, di Flavio vegezio Renato (V secolo), viene riportato come
i soldati romani e i gladiatori praticassero allenamento al palo con armi
pesanti e imparassero a colpire preferenzialmente di punta.[2]

Una traduzione delle Satire di Giovenale da parte di Barten Holyday nel 1661
nota che i romani, sia legionari che gladiatori, imparavano l'uso della spada
con simulacri di legno prima di passare ad armi in ferro o acciaio. Bersagli
di addestramento erano un palo o un fantoccio di legno.[3]

Si sa poco sulle prime tecniche di scherma dell'alto Medioevo, a parte ciò che
si è potuto ricostruire da reperti archeologici e rappresentazioni artistiche
(come nel caso delle armi e armature di epoca vichinga). Si sa comunque che
durante il periodo delle invasioni vichinghe l'uso della spada era limitato,
soprattutto fra gli stessi vichinghi e altre popolazioni germaniche, che
preferivano lancia e ascia a parte alcuni individuali facoltosi. Le spade
prodotte, comunque, basate sulla _spatha_ , erano di ottima fattura.

Col tempo la _spatha_ si evolvette nella spada d'armi. Nel corso del Medioevo,
i primi trattati di scherma, conosciuti in Germania come _(Fechtbücher_),
vennero scritti nel 1550 circa. La scuola tedesca di scherma ha le sue origini
in Johannes Liechtenauer e i suoi allievi, divenuti poi maestri d'arme nel XV
secolo, fra i quali Sigmund Ringeck, Hans Talhoffer, Peter von Danzig e Paulus
Kal. In Italia invece comparvero manuali come il Flos Duellatorum, scritto dal
maestro di spada Fiore dei Liberi intorno al 1410. In questo periodo la spada
lunga divenne l'arma principale con numerose varianti ed adattamenti in linea
con l'avanzamento tecnologico e metallurgico. Lo sviluppo di armature complete
rese inadatte le spade ai campi di battaglia, favorendone invece l'uso come
arma da duello o per difesa personale cittadina, influenzando così le tecniche
schermistiche.

Se nell'alto Medioevo la spada era principalmente un simbolo di status
sociale, nel basso Medioevo le tecniche produttive divennero più efficienti e
convenienti. Di conseguenza, più che il privilegio di pochi individui ricchi,
la spada divenne più che altro il simbolo dei ceti più abbienti.

La scuola germanica di scherma, in generale, conobbe un declino durante il
Rinascimento mentre quelle italiane e spagnole, maggiormente orientate all'uso
dello stocco e per il duello civile, crebbero notevolmente. Il compendio
compilato da Paulus Hector Mair nel 1540 analizza gli sforzi del secolo
precedente nel tentativo di ricostruire e preservare un'arte ormai decadente.
I trattati di Joachim Meyer del 1570 ebbero un approccio scientifico e
completo nei riguardi dello stile di spada, sono gli ultimi reperti maggiori
della scuola tedesca e esplorano un contesto ormai quasi interamente sportivo.

L'uso della spada lunga continuò a declinare lungo il Rinascimento, in
parallelo con il sorgere delle armi da fuoco e delle alabarde sui campi di
battaglia. Così, la scherma si orientò verso la protezione personale dei
civili ed il duello, con l'utilizzo della spada da lato, evolutasi poi nella
striscia del XVII secolo. Le scuole di scherma francesi, italiane e spagnole
vennero incontro a questi cambiamenti nell'armamentario civile e svilupparono
stili appositi. Quella tedesca, invece, si dedicò poco a queste armi.

La scherma che conosciamo oggi e che vediamo e seguiamo in televisione è
diversa da quella che si praticava in passato. Ci sono tre principali
discipline, che si contraddistinguono completamente l'una dall'altra. Si passa
dall'eleganza del fioretto, alla tecnicità della spada, alla dinamicità della
sciabola.

Queste tre armi si differenziano principalmente per tecnicità e struttura. La
divisa, ossia l'abito tecnico necessario per praticare questo sport, è la
stessa per tutte le armi, con un'aggiunta di due diverse tipologie di
"giubbetti elettrici" per il fioretto - tutto busto ma niente maniche, e per
la sciabola - dalle spalle ai fianchi con maniche lunghe.

Entrando nel dettaglio il fioretto è da molti considerata l'arma base. Il
fioretto è l'arma più praticata e più tradizionale tra le armi utilizzate
nella scherma. Ci si aggiudica un punto per stoccata quando tecnicamente e
tatticamente parlando si effettua un'azione vincente nei confronti
dell'avversario secondo la convenzione, ovvero una serie di regole stilate per
aggiudicare la stoccata a un solo dei due atleti. La convenzione nasce
nell'Ottocento per regolare i duelli civili (principalmente per evitare il
colpo "della doppia vedova" ossia per scongiurare la possibilità che su un
attacco simultaneo i due avversari si colpissero mortalmente nello stesso
istante),ed assegna la stoccata a chi ,colpendo, attacca per primo o para la
stoccata avversaria e risponde. La parte che si può colpire è rappresentata da
tutta la superficie conduttiva del giubbetto, di colore argentato, più parte
della gorgera (parte finale della maschera che protegge il viso). La spada non
necessita di un giubbetto aggiuntivo quindi ci si aggiudica il punto, anche
contemporaneamente, ogni volta che si colpisce l'avversario su tutta la
superficie del corpo, dai piedi alla testa. Infine la sciabola è l'unica arma
con tutta la lama conduttiva, quindi ci si può colpire sia di taglio, che di
controtaglio, che di punta. La superficie che permette il raggiungimento di un
punto è rappresentata dal giubbetto stesso più maschera, completamente
conduttiva anch'essa. Vale anche per questa disciplina la convenzione.

Dopo la dismessa della spada lunga, spade come la spalasz o i vari tipi di
sciabola furono i tipi di lama maggiormente impiegate in battaglia, usate
principalmente dalla cavalleria e dagli ufficiali. L'aumento di efficacia
delle armi da fuoco però ne velocizzò il declino fino a farle diventare armi
da parata o cerimoniali. L'arma preferita nel duello civile era prima la
striscia e poi lo spadino, più veloce ma più corto, ma il duello venne
gradualmente reso illegale in molti paesi.

La scherma si è così evoluta principalmente come sport, attraverso la scherma
olimpica. Tuttavia, alcuni studenti di scherma, per evitare la perdita delle
antiche arti, continuarono a mantenere viva la scherma storica e le arti
marziali europee, fino anche al XXI secolo.

Nella cultura cinese, la spada a doppio taglio conosciuta anche come jian
viene considerata un'arma da maestri o da gentiluomini, entrambi ai quali
vengono richieste considerevoli abilità per combattere con queste armi, anche
perché i comandanti degli eserciti preferivano il jian per muoversi facilmente
fra le truppe.

Mentre molte arti marziali cinesi includono l'allenamento sia col jian che con
la spada a singolo taglio, o dao (più varie altre varianti), non esistono
discipline cinesi che allenano esclusivamente la spada.

La spada giapponese ha mantenuto a lungo un significato particolare nella
cultura giapponese per la reverenza e la cura che la casta dei samurai dava
alle proprie armi. Il samurai impiegava principalmente una katana, lunga lama
a singolo taglio (come una sciabola), ma portavano con sé anche il wakizashi,
più piccolo. Il duello giapponese era molto ritualizzato e vedeva i guerrieri
fronteggiarsi con la sola lama, brandita a due mani. Il famoso samurai
Miyamoto Musashi, però, raccomandava come tecnica schermistica favorita l'uso
di due armi assieme, Katana e Wakizashi (scuola Hyōhō Niten Ichi-ryū).

La preminenza simbolica e duellistica della spada in Giappone si sviluppò a
partire dal XVII secolo, durante il periodo Edo (1603-1868) stabilito sotto la
dinastia Tokugawa, in cui i samurai perfezionarono la tecnica della spada e ne
trovarono applicazione nei duelli regolati dal codice d'onore del bushidō. In
precedenza, durante le incessanti guerre fra clan feudali, le armi principali
utilizzate erano la lancia e l'arco, mentre la spada rivestiva ruoli
secondari, soprattutto prima del tentativo di invasione mongola del Giappone.

Il Kenjutsu è il termine utilizzato per riferirsi alle arti antiche di spada,
dal quale si è poi sviluppata la disciplina e sport del kendō ("via della
spada"), nonché lo Iaidō, la "via di estrarre la spada e riporla nel fodero".
Molte si focalizzavano quasi interamente sulla scherma tramandata da nobili
famiglie feudali. Diverse scuole antiche, o koryū, esistono ancora oggi,
parallelamente a scuole moderne.

Il governo centralizzato Joseon e la necessità di fronteggiare continue
invasioni esterne indussero lo sviluppo di tecniche schermistiche come una
disciplina militare standardizzata. Assieme ad altri sistemi marziali, forme
di scherma vennero formalizzate nel militare manuale del Muyejebo (1610)
basato sul Ji Xiao Xin Shu di Qi Jiguang, e nelle revisioni, nel Muyesinbo
(1759) e nel Muyedobotongji (1790). Quest'ultimo descrive anche lunghezze e
larghezze comuni delle spade utilizzate. Anche se non esclusivamente dedicato
all'uso della spada, 8 dei 23 capitoli sono interamente devoluti ad essa,
riflettendo le necessità di un'era in cui le armi da fuoco non erano ancora
maturate abbastanza per l'uso nel combattimento a corto raggio.

L'uso di vari tipi di arma bianca con lama, assieme ai bastoni e ad altre
armi, è molto sviluppato nei vari stili di kali escrima.

**Western swordsmanship**

**East Asian swordsmanship**

Altri progetti

