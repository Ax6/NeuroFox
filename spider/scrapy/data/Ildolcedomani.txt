_**Il dolce domani**_ ( _The Sweet Hereafter_ ) è un film del 1997 diretto
Atom Egoyan, tratto dall'omonimo romanzo di Russell Banks, vincitore del Grand
Prix Speciale della Giuria al 50º Festival di Cannes.[1]

Mitchell Stevens, avvocato di valore, arriva a Sam Dent, innevata cittadina
montana della Columbia britannica, dove si è appena consumata una grande
tragedia: l'autobus scolastico è precipitato in un lago ghiacciato e tutti i
bambini sono morti. Uniche sopravvissute, l'autista Dolores e una ragazza,
Nicole, che rimane su una sedia a rotelle. Stevens spinge per fare causa ai
responsabili e ottenere un congruo risarcimento ma deve convincere i genitori
delle vittime a lasciargli delega di rappresentanza e così comincia a
ricercare il consenso di parenti e testimoni. Tra i tanti, i coniugi Otto e
Walker acconsentono subito, mentre Billy Ansell, che al momento
dell'incidente, come ogni giorno, seguiva in macchina l'autobus, rifiuta,
perché convinto che il processo porterà altro dolore alla comunità. Così però
non la pensa Risa Walker, con cui Billy ha una relazione da quando è rimasto
vedovo. Stevens, a sua volta in pena per la figlia drogata e sieropositiva con
cui si sente per telefono, contatta allora Nicole che, nonostante Billy tenti
di dissuadere il padre, alla fine si convince a testimoniare nell'udienza
preliminare. Ma, di fronte al giudice, Nicole mente sulla velocità
dell'autobus. La causa così viene archiviata. Stevens torna in città e vede
Dolores che ha ripreso il lavoro di autista. Forse a Sam Dent adesso può
tornare la pace.

