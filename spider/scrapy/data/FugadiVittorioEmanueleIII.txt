Corkscrew – Sicilia – Bombardamento di Roma – Calabria – Achse – Taranto –
Salerno – Quercia – Napoli – Linea del Volturno – Linea Barbara –
Bombardamento di Bari – Linea Bernhardt – Monte Camino – Fiume Moro – Ortona –
Linea Gustav

**1944**  
Cassino e Anzio – Monte Marrone – Liberazione di Roma – Isola d'Elba – Linea
Albert – Ancona – Bombardamento di San Marino – Filottrano – Montecarotto –
Cesano – Monte Pulito – Linea Gotica – Wintergewitter

**1945**  

La **fuga da Roma del re d'ItaliaVittorio Emanuele III di Savoia** e del
maresciallo d'Italia Pietro Badoglio (genericamente nota anche come _fuga di
Pescara_ , _fuga di Ortona_ o _fuga di Brindisi_ ), consistette nel
precipitoso abbandono della capitale – all'alba del 9 settembre 1943 – alla
volta di Brindisi, da parte del sovrano, del capo del Governo e di alcuni
esponenti della Real Casa, del governo e dei vertici militari. La fretta con
la quale la fuga fu realizzata comportò l'assenza di ogni ordine e
disposizione alle truppe e agli apparati dello Stato utile a fronteggiare le
conseguenze dell'Armistizio, pregiudicando gravemente l'esistenza stessa di
questi nei convulsi eventi bellici delle 72 ore successive. Questo avvenimento
segnò una svolta nella storia italiana durante la seconda guerra mondiale.

In seguito a questo evento – che seguì immediatamente l'annuncio, la sera
dell'8 settembre, dell'armistizio siglato con gli Alleati il 3 settembre – le
forze di terra italiane, abbandonate a loro stesse e senza ordini e piani
precisi,[1] non furono in grado di opporre un'efficace e coordinata resistenza
alla ovvia e prevedibile reazione tedesca, disintegrandosi nel volgere di
poche decine di ore e finendo in larga parte preda dei tedeschi, con eccezione
delle guarnigioni di Sardegna e Corsica, in Puglia e – almeno per due giorni –
alla periferia sud di Roma. Fu in tal modo consentito all'ex alleato di
occupare agevolmente oltre due terzi del territorio nazionale e tutti i
territori in Francia, nei Balcani e in Grecia, e di catturare ingentissime
quantità di bottino e quasi seicentomila militari italiani; questi furono dai
tedeschi considerati non come _prigionieri di guerra_ , soggetti quindi alla
convenzione di Ginevra in materia, ma come "internati", classificazione che
dava al governo tedesco, secondo un'interpretazione assolutamente unilaterale
voluta da Hitler in persona, il diritto di trattare e sfruttare i prigionieri
con metodi e modi del tutto al di fuori delle convenzioni internazionali.

Con la subitanea avanzata alleata in Calabria e gli sbarchi anfibi di Salerno
e Taranto in concomitanza con l'Armistizio, il restante terzo del Paese fu
rapidamente occupato dagli angloamericani. L'Italia fu perciò trasformata in
larga parte in un campo di battaglia, usata dai due contendenti
rispettivamente dal primo per la difesa del territorio e degli interessi
strategici e politici del Terzo Reich, e dai secondi per attaccare l'Asse nel
suo "ventre molle", attirando in Italia il maggior numero possibile di
divisioni tedesche per sguarnire gli altri fronti. Il Paese fu così esposto ai
rigori e alle sciagure di ulteriori venti mesi di guerra, sottoposto alla
duplice occupazione di truppe straniere spesso indifferenti alle condizioni
della popolazione civile e al patrimonio artistico, industriale e
infrastrutturale italiano.[2]

«Stiamo per invadere un Paese ricco di storia, di cultura e d'arte come
pochissimi altri. Ma se la distruzione di un bellissimo monumento può
significare la salvezza di un solo G.I., ebbene, si distrugga quel bellissimo
monumento.»

L'offensiva lanciata dagli Alleati nell'estate del 1943 contro il territorio
italiano, quello che Winston Churchill aveva definito "il ventre molle
d'Europa", non tardò ad aver successo, rendendo chiara l'inevitabilità della
sconfitta e causando la caduta del regime fascista, insediato al potere da 21
anni a seguito della Marcia su Roma non contrastata dal re Vittorio Emanuele
III.

Tra il 9 e il 10 luglio 1943 iniziò l'invasione della Sicilia - non
contrastata dalla Regia Marina, i cui alti ufficiali erano in massima parte
fedelissimi al sovrano - e Palermo cadde nelle mani degli americani già il 22
luglio 1943. Nello stesso giorno, Vittorio Emanuele III si rivolse con queste
parole a Dino Grandi «Mi dia un voto del Gran Consiglio del Fascismo che mi
offra un pretesto costituzionale per dimissionare Mussolini».[4]

Il 19 luglio 1943 Roma fu colpita da un devastante bombardamento aereo, più
volte pubblicamente minacciato dagli Alleati sin dal 1940, malgrado gli sforzi
del Pontefice e del Vaticano, le uniche autorità impegnate sin dall'inizio del
conflitto in una fitta attività diplomatica volta a tentare di scongiurare il
pericolo che la città eterna subisse dal cielo devastazioni simili a quelle
che colpirono innumerevoli città europee.[5] Il bombardamento causò più di
2000 vittime.

Il papa Pio XII fece allora pubblicare un vero e proprio atto di accusa contro
chi non rispettava né gli altissimi valori tradizionali rappresentati da Roma,
né la presenza della Chiesa, né la vita delle persone che vi si erano
rifugiate.

Di fronte all'inarrestabile avanzata alleata e alla campagna di bombardamenti
aerei e navali che investiva il resto d'Italia, prima ancora che Catania fosse
occupata dagli inglesi il 5 agosto 1943 e che l'ultimo lembo di terra
siciliana fosse evacuato dalle forze dell'Asse (occupazione di Messina il 17
agosto), il Re decise infine di liberarsi di colui che gli Italiani ritenevano
il primo responsabile del disastro, destituendo e facendo arrestare Benito
Mussolini il 25 luglio 1943, appena dopo la sfiducia decretatagli a
maggioranza nella notte precedente dallo stesso Gran consiglio del fascismo,
per iniziativa di Dino Grandi. Lo stesso Grandi, interpellato dal sovrano
sulla situazione, già il 28 luglio 1943 lo avvisò dell'imminente e grave
pericolo che versava sulla nazione qualora alla caduta di Mussolini non
fossero seguiti speditamente un armistizio con gli Alleati e la rottura con i
tedeschi e se contro questi non fossero state rivolte con decisione le armi:

«Se il nostro esercito non si difende e non contrattacca le forze di invasione
tedesche che già stanno attraversando il Brennero, e simultaneamente il
governo non prende alcun serio contatto con gli Alleati, prevedo giorni
tremendi per la nazione.[6]»

Mussolini fu speditamente sostituito alla testa del governo dal maresciallo
d'Italia Pietro Badoglio, un militare piemontese largamente compromesso con le
iniziative del regime fascista e – malgrado la pessima prova da questi fornita
durante la campagna di Grecia – preferito dal sovrano al parigrado Enrico
Caviglia, del quale lo stesso Grandi aveva caldeggiato la candidatura, e che
pare fosse sospettato a corte di essere "troppo filobritannico".

Il successivo 31 luglio il governo Badoglio comunicava di aver deciso di
dichiarare Roma città aperta, chiedendo a tutti i belligeranti a quali
condizioni la dichiarazione potesse essere accettata. Il 13 agosto, gli
americani effettuarono sulla città una nuova, pesantissima incursione
aerea.[7]

Il 14 agosto venne allora diramato un comunicato ufficiale nel quale si diceva
che, «in mancanza di evasione della richiesta del 31 luglio», il governo
italiano si vedeva «costretto alla proclamazione unilaterale, formale e
pubblica di Roma città aperta, prendendo le necessarie misure a norma del
diritto internazionale». Il 22 agosto veniva diramato un altro comunicato
ufficiale, nel quale si informava che, in occasione dei sorvoli di aerei
nemici sulla capitale non si sarebbe più fatto luogo a manifestazioni di
difesa contraerea.

La vacuità delle parole tardivamente proferite dal governo Badoglio, che s'era
deciso a dichiarare unilateralmente Roma "città aperta" non prima di trenta
ore dopo il secondo bombardamento che l'aveva sconvolta,[8] è testimoniata dal
fatto che gli Alleati avevano chiarito – già prima della caduta di Mussolini,
e con ogni mezzo – che la dichiarazione di Roma "città aperta" del governo
italiano – unilaterale e priva dei necessari requisiti di smilitarizzazione e
verifica da parte di osservatori neutrali – non aveva alcun valore.[9] Non a
caso la città verrà nuovamente bombardata numerose volte, sino alla
liberazione, avvenuta il 4 giugno 1944.

Nel frattempo, avendo verificato l'incapacità o la mancata volontà del re e
del governo Badoglio di provvedere adeguatamente al grave pericolo che
incombeva sul Paese, Dino Grandi riparò nella Spagna franchista. Stando invece
ad Aldo Castellani, Grandi andò in Portogallo per ordine del Re, al fine di
prendere contatto con gli inglesi[10].

A causa dell'avanzata degli Alleati dal sud Italia, il governo italiano, messo
sotto pressione dal generale Eisenhower,[11] il 3 settembre del 1943, aveva
firmato a Cassibile la prima versione di un armistizio con gli inglesi e gli
americani (il cosiddetto _armistizio corto_ ), abbandonando di fatto
l'alleanza con i tedeschi. L'accordo era stato firmato dal generale Giuseppe
Castellano.[12]

L'armistizio era stato tenuto segreto per alcuni giorni nella vana speranza di
tenerne all'oscuro i tedeschi, che invece stavano preparando segretamente
l'operazione _Alarico_, mirante a prendere il completo controllo dell'Italia;
questa in realtà era articolata in _Achse_ ("Asse"), con l'obiettivo di
catturare la flotta militare italiana, _Schwartz_ , volta a disarmare
l'esercito italiano, _Eiche_ , per la liberazione di Mussolini e _Student_ che
doveva prendere il controllo di tutto il territorio italiano ancora non invaso
dagli Alleati, instaurando un nuovo governo fascista (che non prevedeva una
presenza monarchica). Si voleva infatti dare all'esercito italiano il tempo di
organizzarsi contro la reazione dei nazisti, temendo la reazione tedesca. Le
operazioni a tal fine erano state affidate al generale Badoglio che, come capo
del governo, aveva preso il posto di Mussolini il 27 luglio.

Gli Alleati, al fine di aiutare l'Italia nella difesa di Roma, erano anche
pronti a mettere in campo una divisione aviotrasportata, la _82ª_
statunitense, che sarebbe dovuta atterrare in uno o più aeroporti vicini a
Roma, posto che il Comando Supremo italiano avesse assicurato la difesa
dell'aeroporto stesso. A tale scopo, già durante l'incontro di Cassibile,
nella notte tra il 3 e il 4 settembre, era stata evidenziata alla delegazione
italiana la necessità di verificare la difendibilità da parte italiana di
Centocelle e Guidonia, non scartando altre opzioni; il piano era denominato
_Giant 2_ ; Castellano suggerì alternative come Cerveteri e la frazione
Furbara, lontane dagli acquartieramenti tedeschi.[13] A tale scopo venne
inviata una missione militare a Roma, nella notte tra il 6 e il 7 settembre,
con il generale Taylor, vicecomandante della 82ª. Di fronte alla
disorganizzazione italiana (il generale Carboni, comandante del corpo d'armata
motocorazzato, introvabile, era convinto che l'armistizio dovesse essere
proclamato il 12), Taylor chiese di vedere Badoglio, il quale in piena notte
lo scongiurò di rimandare l'armistizio e di spostare i luoghi
dell'aviosbarco.[14] Con questi presupposti, il generale Taylor inviò il
radiomessaggio _Situation innocuous_ , che cancellava l'operazione.[15]

Informalmente, alla firma dell'armistizio gli Alleati avevano avvertito il
governo italiano che gli sbarchi sulla penisola sarebbero avvenuti entro due
settimane, e la previsione italiana era che l'armistizio sarebbe stato
comunicato il 12 settembre o successivamente; visti i tentennamenti italiani,
Eisenhower, dopo aver scritto una lettera a Badoglio che diceva fra l'altro
«Il rifiuto da parte vostra di adempiere a tutti gli obblighi dell'accordo
firmato avrà le più serie conseguenze per il vostro paese…», anticipava di
alcune ore la diffusione della notizia e la radio alleata,[16] captata in
Italia, diede la notizia della firma della resa alle ore 16.30 dell'8
settembre,[17] sorprendendo un «consiglio della Corona» convocato dal re al
Quirinale (poi trasferitosi nel vicino Palazzo Baracchini, sede del ministero
della Guerra), il quale ancora la mattina aveva rassicurato l'ambasciatore
tedesco della fedeltà ai patti stipulati.[18]

Dopo frenetiche discussioni, durante le quali si era perfino ipotizzato di
rigettare la firma della resa, Badoglio alle ore 19:42 diede disposizione di
annunciare per radio la firma dell'armistizio alla popolazione italiana,
ordinando ai reparti di «cessare le ostilità contro le forze angloamericane e
di reagire ad eventuali attacchi da qualsiasi altra provenienza».

Era tutto interesse di Hitler quello di contrastare l'operato di Badoglio
occupando l'Italia, in quanto la penisola era di enorme importanza strategica
nel confronto militare con le forze degli inglesi e degli americani. In Italia
erano già stanziate delle truppe tedesche il cui compito principale era quello
di tenere lontani gli angloamericani dalla Germania: infatti in quei giorni le
truppe alleate, sbarcate in Sicilia circa due mesi prima (il 10 luglio)
avevano già completato l'occupazione dell'isola e tenevano sotto controllo
diverse zone meridionali della penisola, spostando gradualmente il fronte
verso nord; più precisamente, il piano definitivo di ritirata tedesca
prevedeva un ritiro lento dalla Calabria verso la Campania in modo da
consentire la realizzazione delle opere difensive che poi – su impulso di
Albert Kesselring – diedero forma alla linea Gustav. Erwin Rommel, al
contrario, avrebbe voluto una rapida evacuazione dell'intera Penisola sino
all'Appennino settentrionale.

«Nell'ora solenne che incombe sui destini della patria ognuno riprenda il suo
posto di dovere, di fede e di combattimento: nessuna deviazione deve essere
tollerata, nessuna recriminazione essere consentita.»

In questa situazione di emergenza, i compiti di assoluta necessità cui
dovevano adempiere il governo e la monarchia erano molteplici. Tra l'altro si
ricordano i seguenti:

È peraltro chiaro che questi obiettivi si trovavano in parziale contraddizione
tra loro. Vittorio Emanuele III e il generale Badoglio diedero la priorità
soprattutto alla propria sicurezza, optando per la fuga. Vollero scegliere una
destinazione che garantisse una certa sicurezza dagli attacchi tedeschi.
L'Italia meridionale, in parte già abbandonata dai nazisti, pareva offrire le
migliori premesse in questo senso.

Secondo Paolo Puntoni, aiutante di campo del re, Vittorio Emanuele aveva già
discusso di un suo allontanamento da Roma chiedendogli, già il 28 luglio, (tre
giorni dopo l'arresto di Mussolini) di organizzare il necessario nel caso si
presentasse questa evenienza.[21] Commentando: «Non voglio correre il rischio
di fare la fine del re dei Belgi. […] Non ho alcuna intenzione di cadere nelle
mani di Hitler e di diventare una marionetta di cui il Führer possa muovere i
fili a seconda dei suoi capricci».

Questa evenienza si sarebbe tuttavia presentata molto presto, ossia dopo gli
avvenimenti dell'8 settembre 1943: dopo la diffusione della notizia della
firma dell'armistizio, re e Badoglio, con parte della corte e la quasi
totalità dei ministri fuggirono dalla capitale verso la costa adriatica. È
opinione prevalente tra gli studiosi che la decisione di cercare scampo nella
fuga sia stato un gesto irresponsabile[22]. Abbandonando la capitale, le
massime personalità politiche di un Paese all'orlo del collasso non lasciarono
dietro di sé un vero e proprio governo _ad interim_ , ma il caos più
completo.[20]

Va tuttavia aggiunto che il Re era ormai anziano (aveva quasi 74 anni) e che
erano ben lontani gli anni della prima guerra mondiale, quando Vittorio
Emanuele, sovente in visita al fronte, s'era guadagnato l'appellativo di "Re
soldato". In effetti il sovrano non aveva più esercitato alcun ruolo militare
durante il ventennio fascista, e aveva interamente ceduto a Mussolini il ruolo
di comandante supremo. Durante la seconda guerra mondiale il Re non aveva mai
esercitato il comando, al punto da non visitare mai le truppe presso alcun
fronte.

«Sono appena passate le sei, qualche soldato, fermo sui marciapiedi davanti
agli edifici del Ministero della Guerra e dello Stato Maggiore, saluta; ma gli
altri, i più, restano come sono, berretto di traverso, viso torvo, mani in
tasca. Annusano la fuga dei capi.»

La sera dell'8 settembre 1943, in coincidenza con l'annuncio dell'armistizio
siglato cinque giorni prima, vari comandi e presidi italiani in Patria e
all'estero venivano attaccati o sopraffatti dai tedeschi, sicché il Re e il
governo Badoglio temevano un colpo di mano nazista per impadronirsi della
capitale (intervento che poi puntualmente avvenne e fu completato il 10
settembre). Anziché organizzare la difesa della capitale - ciò che pure era
militarmente possibile, come poi attestato dagli stessi tedeschi - decisero di
allontanarsi precipitosamente da Roma. Cadute rapidamente le ipotesi di
raggiungere per nave la Sardegna (da dove le forze germaniche presenti, la 90a
Divisione PanzerGrenadier, stavano già muovendo verso la Corsica per
consolidarne il controllo), per via della rapida occupazione da parte tedesca
delle basi navali di Gaeta e Civitavecchia, si delineò l'ipotesi di rivolgersi
al fronte adriatico, particolarmente sguarnito di forze germaniche, finendo
per scegliere la via Tiburtina quale via di fuga per raggiungere il porto di
Pescara.

A seguito della caduta di Mussolini, il 25 luglio 1943, l'ambasciatore tedesco
in Italia, von Mackensen, fu richiamato in Patria, accusato da Hitler di non
esser stato in grado di preavvertire Berlino del "colpo di Stato" ai danni del
duce del fascismo. A Villa Wolkonsky, allora sede dell'ambasciata tedesca a
Roma, giunse a sostituirlo come incaricato d'affari Rudolf Rahn. Tuttavia,
nonostante il precedente del 25 luglio, né Rahn, né il console tedesco a Roma,
Eitel Friedrich Moellhausen, furono in grado di anticipare la notizia
dell'armistizio italiano dell'8 settembre. L'attonito Rahn ricevette la
notizia direttamente dal ministro degli esteri di Badoglio, Raffaele
Guariglia, che gliela comunicò personalmente solo attorno alle 19:45 dell'8,
quasi in coincidenza con la diffusione via radio dell'annuncio della fine
delle ostilità verso gli angloamericani. Guariglia illustrò personalmente e
francamente la situazione ai suoi interlocutori tedeschi i quali, avendo di
conseguenza un chiaro quadro della portata dell'evento, senza indugi trassero
drastiche conclusioni e, informata Berlino dello straordinario evento,
chiesero e ottennero il permesso di lasciare al più presto la capitale
italiana. Fu pertanto avviata in gran fretta la distruzione di pratiche e
documenti segreti e sensibili dell'ambasciata; quindi il personale, grazie
anche all'aiuto di amici italiani e di colleghi di altre legazioni, provvide
nel giro di poche ore a liquidare ogni pendenza, dalla chiusura dei conti
correnti bancari alla risoluzione di contratti d'affitto. Il ministero degli
Esteri italiano, dando prova di quell'organizzazione e freddezza che la sera
dell'8 settembre parvero del tutto mancare al Quirinale e a Palazzo Baracchini
(sede del Ministero della Guerra), fece preparare alla stazione Termini un
treno speciale per rimpatriare i diplomatici tedeschi.

Rahn e Moellhausen non ebbero dubbi sul da farsi, né si attendevano che la
capitale italiana potesse cadere subito in mani tedesche e pertanto
accettarono, assieme al personale dell'ambasciata, di servirsi senz'altro del
treno per lasciare al più presto Roma, smentendo quanti _ex post_ hanno
sostenuto che la prospettiva di una rapida occupazione nazista fosse scontata
e inevitabile. Il treno dei diplomatici tedeschi lasciò la stazione in piena
notte, poco prima che il piccolo corteo di auto con a bordo i reali d'Italia
lasciasse furtivamente (fu utilizzato un ingresso secondario in via Napoli) il
Ministero della guerra verso la via Tiburtina. Secondo Moellhausen, il treno
viaggiò verso Terni, dove fu deviato verso la linea della costa adriatica,
senza che nessuno sapesse sin dove sarebbe potuto arrivare. Il treno, a bordo
del quale erano anche diversi italiani, rimase fermo presso una piccola
stazione, durante quasi tutta la giornata del 9, senza che i diplomatici
tedeschi riuscissero a contattare i propri superiori, sinché un capostazione
convinse un conduttore a far ripartire il treno in direzione nord. Il
convoglio giunse infine a Verona, che i passeggeri fuggiaschi trovarono già
caduta in mani tedesche: Moellhausen e Rahn poterono così contattare i loro
superiori a Berlino. Stupefatti ricevettero l'ordine di tornare immediatamente
a Roma, assieme con tutto il personale: la capitale italiana, appresero, era
stata abbandonata dal Re e dal governo e, lasciata senza una coerente difesa,
era ormai controllata dai soldati tedeschi.[23]

Alcuni degli incarichi più importanti furono delegati a chi doveva restare: la
presidenza del Governo fu frettolosamente affidata ad Umberto Ricci, allora
ministro degli Interni. Mario Roatta, vice Capo di Stato Maggiore (anche lui
in fuga), diede sommarie istruzioni sul da farsi al generale Giacomo Carboni,
ordinandogli in particolare di disporre affinché due tra le più potenti
formazioni militari italiane (la divisione corazzata _Ariete_ e la divisione
motorizzata _Piave_) poste a difesa della capitale abbandonassero la difesa di
Roma e fossero invece disposte, di fatto, a difesa della via di fuga scelta
dal Re, la via Tiburtina, uscendo da Roma e schierandosi a cavallo della
strada verso Tivoli (nella quale avrebbe dovuto anche essere spostato il
comando corpo d'armata), sì da impedire eventuali puntate germaniche in quella
direzione.

«Roatta: Tu puoi muovere subito le tue divisioni?  
Carboni: Perché?  
Roatta: Non possiamo difenderci a Roma, siamo in una trappola. Stavo scrivendo
l’ordine di spostare il tuo Corpo d’Armata a Tivoli.  
Carboni: Posso muovere subito la divisione ‘Piave’ e quasi tutta l’’Ariete’;
anche la parte di questa divisione che non può muovere subito ritengo che
potrà disimpegnarsi presto senza difficoltà. Per la ‘Centauro’ bisogna tener
presente che sarà più un’insidia che un vantaggio averla con noi.........»

Nella discussione tra Roatta e Carboni, bisogna tener presente che
quest'ultimo rivestiva inoltre il grado di commissario del Servizio
Informazioni Militare, e comunque non esiste analoga ricostruzione di
Roatta.[24] Dal dialogo si evince anche che, della fedeltà della divisione
corazzata _Centauro II_ , denominata fino a poche settimane prima 1ª Divisione
Corazzata di Camicie Nere "M" (formata da diversi Battaglioni M oltre che da
un'aliquota della disciolta _Centauro_ ), il Comando Supremo non era
sicuro[25][26] e preferì quindi allontanarla dalla direttrice di fuga. Tra il
9 e il 10 settembre, nella battaglia che i militari italiani, abbandonati a se
stessi, ed i cittadini combatterono per opporsi all'occupazione nazista,
mentre re e governo erano in fuga, caddero – nei combattimenti a sud della
Capitale, alla Montagnola, a Porta San Paolo e lungo la via Cassia – circa
mille e trecento tra militari e civili.

  
All'alba del 9 settembre Vittorio Emanuele III di Savoia salì insieme alla
regina Elena, al generale Puntoni e al tenente colonnello De Buzzacarini sulla
Fiat 2800 grigioverde di quest'ultimo. Badoglio con il duca Pietro d'Acquarone
e Valenzano nella seconda vettura, mentre il principe Umberto prese posto su
una terza vettura. Il piccolo convoglio lasciò Roma sulla via Tiburtina.

Erano assenti tutti gli altri membri della Famiglia Reale, alcuni dei quali
furono poi arrestati dai tedeschi e internati in Germania (la principessa
ereditaria e i figli riuscirono però a riparare in Svizzera). La principessa
Mafalda di Savoia, sposata al principe d'Assia e che in quei giorni si trovava
in Bulgaria, non fu avvisata della partenza dei Reali da Roma e
dell'armistizio (ne venne avvisata durante il viaggio di rientro in Italia, ma
volle proseguire[ _senza fonte_ ]). Cadde quindi facilmente prigioniera dai
nazisti e fu deportata nel campo di concentramento di Buchenwald ove,
duramente provata dalla prigionia, morì per le ferite riportate durante un
bombardamento alleato.

A seguire il piccolo corteo di auto con a bordo reali, ad intervalli regolari,
si mossero gli altri generali mentre due autoblindo sulle quali era
trasportato il generale Zanussi facevano da scorta al convoglio in fuga.

L'auto su cui viaggiava Badoglio si guastò cammin facendo e questi passò
perciò nell'auto del principe Umberto il quale, vedendolo infreddolito, gli
prestò il suo cappotto. Badoglio si premunì di rimboccarsi le maniche per
evitare che fossero visibili i gradi.

Durante il tragitto, il principe Umberto espresse ripetutamente delle remore,
manifestando il desiderio di rientrare a Roma e porsi alla guida delle truppe
italiane a sua difesa. Tuttavia, Badoglio lo indusse bruscamente a desistere
dai suoi propositi, facendo valere il fatto di essere un suo superiore nella
gerarchia militare. Inoltre, l'auto fu fermata da tre posti di blocco
tedeschi, che comunque vennero superati facilmente con il semplice
avvertimento che a bordo vi erano "ufficiali generali".[ _senza fonte_ ]

Nel pomeriggio le auto raggiunsero l'aeroporto di Pescara, dove era presente
un gruppo di volo comandato dal principe Carlo Ruspoli che, avuta notizia
delle intenzioni dei Reali, espresse stupore e sdegno per quella fuga;
Vittorio Emanuele III si trincerò dietro gli obblighi costituzionali "Devo
essere ossequente alle decisioni del mio governo". A quel punto, però, l'uso
dell'aeroplano fu escluso nel timore di possibili ribellioni: anche i piloti
operanti in zona non erano d'accordo a partecipare ad un'azione che
consideravano indecorosa,[27] un'altra possibile spiegazione (addotta da
Badoglio nella sua opera _L'Italia nella seconda guerra mondiale_ ) fu il
fatto che «la regina sofferente di cuore, non avrebbe potuto sopportare il
volo».[28][29]

Si decise così di continuare il viaggio in nave partendo dal porto di Ortona.
Il Re pernottò presso il castello di Crecchio, di proprietà dei Duchi di
Bovino. Lo Stato Maggiore e la nobiltà al seguito ripararono a Chieti, a
palazzo Mezzanotte, di fronte alla cattedrale.

Era stata chiamata al porto di Pescara da Zara la corvetta Baionetta, da
Taranto l'incrociatore Scipione l'Africano e la corvetta Scimitarra. La
popolazione della città però, venuta a sapere della fuga, si mostrò indignata
e, per evitare problemi, la comitiva di fuggiaschi e le navi destinate ad essi
furono deviate verso il porto di Ortona. Badoglio, sceso da Chieti in piena
notte, fu l'unico che riuscì ad imbarcarsi a Pescara.

La mattina successiva il Re e il suo seguito si imbarcarono da Ortona sulla
corvetta _Baionetta_ che li condusse a Brindisi, che al momento non si trovava
sotto il controllo degli alleati, né dei tedeschi.[30] L'imbarco verso la
salvezza fu drammatico: una folla vociante di 250 ufficiali con tanto di
famiglia e conoscenti, già in attesa del Re, aveva infatti cercato (per lo più
inutilmente) di aggiungersi alla comitiva. La nave non attraccò, nella lancia
inviata al molo comunque fu stipata più gente che si poteva. Molti, militari e
non, a seguito del Re non riuscirono ad imbarcarsi, tornarono a Chieti da
dove, abbandonati gli averi e procurati abiti civili e anonimi, si diedero
alla macchia.

Durante la navigazione la compagnia fu seguita da un ricognitore tedesco che
documentò con fotografie la fuga dei Reali, ma nulla seguì a tale controllo.
Al loro arrivo a destinazione i reali furono accolti dall'ammiraglio
Rubartelli, che aveva pieno controllo della zona e che rimase sbalordito
dall'improvvisa comparsa di Vittorio Emanuele.

Vi sono fondati sospetti che Badoglio avesse già da tempo fatto trasferire
consistenti ricchezze in Puglia.[29] Inoltre, pare che già dai primi di
settembre la moglie e la figlia di Badoglio si fossero trasferite al sicuro in
Svizzera.[ _senza fonte_ ] Anche sulla figura del Re sono stati sollevati
dubbi riguardo alla lealtà verso il Paese, dal punto di vista economico; in un
suo libro Indro Montanelli[31] sostiene come il Re mantenesse cospicui
depositi di denaro in Gran Bretagna.

Dopo essersi sistemato a Brindisi, il gruppo riprese le trattative con gli
alleati. Questi ultimi considerarono come confermata la loro immagine
dell'Italia: quella di un interlocutore volubile e inaffidabile: inviati da
Eisenhower per le trattative, il generale Mason MacFarlane e i suoi
consiglieri arrivarono in Puglia sorpresi dal fatto di trovare uno _staff_
politico totalmente impreparato alle trattative e addirittura ignaro del testo
dell’ _armistizio corto_ (ossia quello firmato da Castellano il 3
settembre).[32] Paradossalmente, la diffidenza degli alleati verso Badoglio
finì per somigliare a quella che i tedeschi nutrivano verso il governo
italiano.

Il 27 settembre giunsero a Brindisi due rappresentanti degli alleati:
Macmillan e Murphy consegnarono a Badoglio il testo ultimativo della “resa
incondizionata” che sarà firmato da Badoglio a Malta il successivo 29
settembre. Questo testo, articolato in 44 articoli, verrà chiamato _armistizio
lungo_ e definirà le severe condizioni della resa italiana. Tra l'altro, il 13
ottobre l'Italia formalmente dichiarerà guerra alla Germania, condizione
richiesta nelle clausole della resa per acquisire lo status di parte
cobelligerante.[33]

A nord del fronte dei combattimenti, nel frattempo, la divisione dell'Italia
si era formalizzata: la quasi totalità del territorio italiano a nord del
fronte fu affidata al controllo di Mussolini, liberato dai tedeschi il 12
settembre e subito tradotto in Germania per un incontro con Hitler).[34] Si
stabiliva così al nord la Repubblica Sociale Italiana: i tedeschi avevano
occupato il nord riuscendo a mettere in atto buona parte dei punti della
_Operazione Alarico_ , eccezion fatta per la cattura della flotta italiana
che, a parte un comunque consistente numero di unità minori, era partita verso
porti Alleati.

Nella parte meridionale, invece, muoveva i primi passi quello che viene
talvolta chiamato Regno del Sud.

Il nord Italia, organizzato come Stato fantoccio fu soggetto ad un governo di
fatto con dirigenza politica fascista e organizzato sulla struttura
burocratica dello Stato italiano preesistente, anche se sottoposto ad un
rigido e pervasivo controllo germanico, i cui diversi emissari (militari,
politici, economici, diplomatici, polizieschi) sovrapponevano le proprie
competenze tra loro e su quelle italiane.

A Brindisi, Vittorio Emanuele III e Badoglio ripresero gradualmente le loro
funzioni sotto il vincolo del controllo da parte del comando alleato,
mantenendo la continuità istituzionale ma di fatto regnando su sole quattro
province pugliesi (la Sardegna pur essendo _de jure_ sottoposta alla sovranità
brindisina, di fatto era tagliata fuori da ogni collegamento con il governo
regio). Si addivenne così a quello che fu definito impropriamente "Regno del
Sud", di fatto del tutto subordinato all'amministrazione militare alleata
(Allied Military Government of Occupied Territories, AMGOT). Da Brindisi
Vittorio Emanuele III nominò Raffaele de Courten capo di Stato Maggiore della
Regia Marina, preferito dagli Alleati al principe Aimone di Savoia-Aosta, che
venne nominato comandante italiano della base navale di Taranto.[35]

Radio Bari l'11 settembre diffuse un proclama del Re[36]:

«Per il supremo bene della Patria, che è stato sempre il mio primo pensiero e
lo scopo della mia vita e nell'intento di evitare più gravi sofferenze e
maggiori sacrifici, ho autorizzato la richiesta dell'armistizio.  
Italiani, per la salvezza della Capitale e per poter pienamente assolvere i
miei doveri di Re, col Governo e con le Autorità Militari, mi sono trasferito
in altro punto del sacro e libero suolo nazionale.  
Italiani! Faccio sicuro affidamento su di voi per ogni evento, come voi potete
contare fino all'estremo sacrificio, sul vostro Re.  
Che Iddio assista l'Italia in quest'ora grave della sua storia.[37]»

Quella stessa sera fu diffuso anche un proclama del maresciallo Badoglio che,
come il Re, parlava per la prima volta agli italiani dopo l'armistizio[38]:

«Italiani! Nell'annunziarvi la sera dell'8 settembre la conclusione
dell'armistizio, io avevo precisato che le nostre forze armate non dovevano
più compiere atti di ostilità contro le truppe anglo-americane, ma dovevano
essere pronte a reagire contro chiunque le attaccasse. Ora le forze armate
tedesche hanno violentemente occupato città e porti e svolto contro di noi
azioni aggressive sia in terra che in mare e in cielo. Perciò ad ogni atto di
imperio e di violenza si risponda di pari modo e con la massima energia.[39]»

La scelta di abbandonare Roma, condannata dalla maggioranza degli studiosi,
ebbe enormi conseguenze negative nel breve e nel medio periodo:

«[…] Le Forze Armate Italiane in seguito all'armistizio dell'8 settembre
abbandonate a sé stesse dagli alti comandi sono state completamente
neutralizzate con un'operazione di polizia contrassegnata da isolati episodi
di resistenza. 80 divisioni disarmate, 547.000 prigionieri di cui 34.744
ufficiali, un bottino di 1.255.000 fucili, 38.000 mitragliatrici, 10.000
cannoni, 15.500 automezzi, 970 mezzi corazzati, 67.000 cavalli e muli, 2.800
aerei di prima linea 600 di altro tipo, 10 torpediniere e cacciatorpediniere e
51 unità minori della Regia Marina. Sono state reperite materie prime in
quantità molto superiori a quelle che ci si aspettava alla luce delle
incessanti richieste economiche italiane […]»

«Da questo porto La notte del 9 settembre 1943  
L'ultimo Re d’Italia fuggì  
Con la Corte e con Badoglio  
Consegnando la martoriata patria  
alla tedesca rabbia.  
Ortona Repubblicana  
dalle sue macerie e dalle sue ferite  
grida eterna maledizione  
alla monarchia dei tradimenti  
del fascismo e della rovina d'Italia  
anelando giustizia  
dal Popolo e dalla Storia  
nel nome santo di Repubblica.  
9-9-1945»

La complessità degli avvenimenti susseguitisi alle dimissioni di Mussolini
fino allo stabilimento della sede del governo a Brindisi è stata fonte di
interpretazioni discordanti sulle effettive intenzioni e azione del Re e dei
suoi ministri. La tesi della fuga del Re, sopra riportata, resta prevalente,
ma una ricca storiografia respinge, in tutto o in parte, una simile
ricostruzione[44].

Alcuni storici, tra i quali Lucio Villari, Massimo de Leonardis, Luciano
Garibaldi, Giorgio Rumi, Aldo Mola, Francesco Perfetti e altri uomini di
cultura, giornalisti o giuristi, quali Lucio Lami, Franco Malnati, Gigi
Speroni, Antonio Spinosa, hanno formulato una loro tesi sulla fuga del Re. In
generale preferiscono parlare del fatto come di un "trasferimento del Re", ma
la percezione dell'avvenimento come una fuga e l'iniziale senso di smarrimento
anche all'interno dell'esercito (di cui è un esempio il diario dell'ufficiale
Giovannino Guareschi) non sono taciuti. In particolare, vengono sottolineate
le responsabilità di parte dei vertici militari, collocando la vicenda nel
complicato contesto bellico che indusse Badoglio ad optare per una strategia
"temporeggiatrice", come la definisce lo storico Mola. Questa parte della
storiografia accentua inoltre il ruolo della propaganda nazi-fascista
nell'alimentare l'idea della fuga del Re in modo da legittimare agli occhi
degli italiani la costituzione dello Stato fantoccio guidato da Mussolini.

L'elemento chiave che accomuna questi storici è quello della continuità dello
Stato. In questo modo si respinge la tesi della fuga come mezzo per garantire
la mera incolumità privata di Vittorio Emanuele III e dei suoi familiari.
Infatti, per motivi della massima gravità, il trasferimento del Capo dello
Stato e dei suoi principali collaboratori è ritenuto necessario per
assicurarne lo svolgimento delle funzioni[45]. La gravità del momento era
dovuta al fatto che l'Italia, che aveva perso la guerra e si ritrovava
occupata a Sud dagli anglo-americani e al Centro-Nord dai tedeschi, con un
esercito ormai male equipaggiato e dislocato fuori dei confini, rischiava di
perdere la sua guida, il capo dello Stato e delle forze armate in quanto
Hitler aveva diramato l'ordine di arrestare il Re e i membri della famiglia
reale[46].

Spesso si aggiunge alla motivazione principale - quella della continuità dello
Stato - la necessità di allontanarsi da Roma, dichiarata unilateralmente città
aperta, per evitare la strage della popolazione civile e gravi danni ai
monumenti.

Sempre secondo questa tesi la mancata diramazione iniziale di un piano deciso
di attacco contro i tedeschi deriverebbero dalla necessità di evitare
l'inasprimento dell'azione dell'ex alleato sia contro la popolazione civile
sia contro gli obiettivi militari, in una situazione in cui le forze armate
italiane si trovavano in netta inferiorità per dotazione di armamenti.

Vengono portati a giustificazione del trasferimento del Re altri casi in cui
personalità politiche, nell'imminenza dell'invasione tedesca, si allontanarono
dalle rispettive capitali o fuggirono all'estero: in Francia, nel giugno 1940,
il presidente della repubblica Albert Lebrun si trasferì a Bordeaux con tutto
il governo e Stalin ordinò il trasferimento del governo a Kujbyšev, 800
chilometri da Mosca, anche se in ultimo restò nella capitale,[47] mentre altri
progettavano di farlo (il re Giorgio VI aveva programmato di trasferirsi in
Canada nel caso in cui i tedeschi fossero riusciti ad attraversare la Manica).
Vittorio Emanuele III e Badoglio si recarono a Brindisi, già evacuata dai
tedeschi e ancora non occupata dagli alleati. Questi ultimi, tuttavia,
sbarcarono a Taranto il giorno dopo la proclamazione dell'armistizio. Inoltre,
i monarchi italiani si sarebbero comportati come quasi tutti i monarchi dei
Paesi europei, che si misero sotto la protezione delle truppe alleate per
poter continuare a dirigere la lotta contro i nazisti (Guglielmina dei Paesi
Bassi fuggì in Gran Bretagna, Giorgio II di Grecia e Haakon VII di Norvegia si
trasferirono a Londra con tutto il governo).

Tale preteso parallelismo tra le azioni di alcuni monarchi europei e quelle
del re d'Italia non sembrano tenere in conto né il fatto che esse avvennero
durante la fase della guerra nella quale l'esercito tedesco era all'attacco su
tutti i fronti (mentre nel settembre del 1943 era ormai ovunque sulla
difensiva), né del fatto che le deboli forze armate dei Paesi dei sovrani
citati non erano – al contrario di quelle italiane – assolutamente in
condizione di opporre alcuna resistenza significativa a quelle tedesche, senza
parlare del fatto che il sostegno che gli inglesi potevano offrire a
norvegesi, olandesi e greci era ben poca cosa rispetto a quello che gli Stati
Uniti erano in grado di porre in essere in Italia.[48]

Le modalità del trasferimento a Brindisi, pur effettuato velocemente per via
del rapido precipitare degli eventi, non assomiglierebbero, secondo alcune
opinioni, a quelle di una fuga. La storia della "fuga" sarebbe nata secondo
una tesi in ambienti della Repubblica Sociale Italiana e successivamente,
adottata in chiave anti-monarchica da larghi settori della politica
italiana.[49] Si aggiunge inoltre che molte ricostruzioni degli storici
sostenitori della tesi della fuga, tra i quali Zangrandi[50], si basano su
mere supposizioni non confortate da prove accademiche.

Da parte di alcuni testimoni e studiosi si avanza la tesi secondo la quale la
continuità dello Stato si sarebbe interrotta nel caso in cui il Re e il
governo fossero stati catturati e che ciò permise all'Italia di non subire
condizioni di resa ancora peggiori. L'ex presidente della Repubblica Carlo
Azeglio Ciampi su questo punto si è espresso con le seguenti parole:

«Non perdonai la fuga del re, anche se riconobbi che, andando al Sud, aveva in
qualche maniera garantito la continuità dello Stato». (intervista a Marzio
Breda sul Corriere della Sera del 18 aprile 2006)»

E lo storico Lucio Villari:

«Sono, in proposito, assolutamente convinto che fu la salvezza dell'Italia che
il Re, il governo e parte dello Stato Maggiore abbiano evitato di essere
"afferrati" dalla gendarmeria tedesca, e che il trasferimento (il termine
"fuga" è, com'è noto, di matrice fascista, però riscuote grande successo a
Sinistra) a Brindisi gettò, con il Regno del Sud, il primo seme dello Stato
democratico e antifascista, ed evitò la terra bruciata prevista, come avverrà
in Germania, dagli alleati (Corriere della Sera del 9 settembre 2001[51]»

Nelle sue memorie, il colonnello delle SS Eugen Dollmann dichiarò che:

«La famiglia reale e Badoglio nel frattempo erano partiti, con somma delusione
del cosiddetto gruppo estremista del quartier generale di Kesselring […] Ma
non trovarono che il genero del Re, il generale Calvi di Bergolo, il cui
sacrificio morale ha un valore che gl'italiani non dovrebbero dimenticare. […]
Secondo il maresciallo e i suoi più intimi collaboratori, la monarchia aveva
salvato l'unità d'Italia abbandonando Roma, e salvato Roma lasciandovi un
membro di casa Savoia.[52]»

Le critiche che vengono mosse a queste tesi di revisione storica sul
comportamento di Vittorio Emanuele III si fondano su considerazioni per lo più
strategiche e militari.

«[…] Il re, dopo Mussolini, rimane il vero e il maggiore rappresentante del
fascismo. Pretendere che l'Italia conservi il presente re è come pretendere
che un redivivo resti abbracciato con un cadavere. Lui doveva andare via come
atto di sensibilità morale. Il re si è congiunto corpo e anima al fascismo ed
ha assunto una responsabilità maggiore di Mussolini. Mussolini era un povero
diavolo ignorante, corto di intelligenza, ubriacato da facili successi
demagogici, laddove il re era stato accuratamente educato e aveva governato
un'Italia libera e civile. Il re sta tentando di ricostituire in Italia, nel
Regno del Sud, un regime fascistico per proteggere la dinastia»

