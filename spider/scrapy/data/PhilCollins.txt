**Philip David Charles "Phil" Collins** (Chiswick, 30 gennaio 1951) è un
cantautore, polistrumentista e attore britannico, noto sia come solista che
componente dello storico gruppo dei Genesis.

Collins ha iniziato la sua carriera musicale come batterista dei Genesis nel
1970, prima di diventarne il cantante in seguito all'abbandono di Peter
Gabriel nel 1975. Ha invece intrapreso una carriera solista nei primi anni
ottanta, inizialmente ispirata dalla sua rottura coniugale e dall'amore verso
la musica soul, che ha prodotto una serie di album di successo come _Face
Value_ (1981), _No Jacket Required_ (1985) e _...But Seriously_ (1989).

Nel corso della sua carriera solista, ha piazzato al primo posto in classifica
sette singoli negli Stati Uniti e tre nel Regno Unito. Contando la sua
militanza nei Genesis, le sue collaborazioni esterne, così come la sua
attività solistica, Collins è l'artista che negli anni ottanta ha ottenuto il
maggior numero di hits nella Top 40.[1] I suoi singoli di maggior successo
includono _In the Air Tonight_ , _Against All Odds (Take a Look at Me Now)_ ,
_One More Night_ , _Sussudio_ e _Another Day in Paradise_.

La discografia di Phil Collins include otto album in studio che hanno venduto
oltre 33.5 milioni di copie certificate nei soli Stati Uniti e una stima di
150 milioni di copie in tutto il mondo, facendo di lui uno degli artisti
musicali con maggiori vendite di tutti i tempi.[2] È uno dei tre artisti,
insieme a Paul McCartney e Michael Jackson, ad aver venduto oltre 100 milioni
di album in tutto il mondo sia come solista che come membro principale di una
band.[2] Durante la sua carriera ha ricevuto 7 Grammy Awards, 5 BRIT Awards, 2
Golden Globe, un Premio Oscar, un MTV Video Music Awards e un Disney
Legends.[3]

Nato a Chiswick, quartiere sudoccidentale di Londra, Collins scopre la sua
"vocazione" musicale all'età di 5 anni quando gli zii gli regalano una
batteria giocattolo in occasione del Natale; più tardi i genitori gli comprano
batterie vere, sempre più complete. Non impara ancora la notazione musicale,
ma continua a suonare accompagnando la radio o la televisione, sviluppando un
metodo proprio.[4] A 12 anni fonda il suo primo complesso ed entra nel mondo
della musica.

A 14 anni entra nella _Barbara Speake Stage School_ ,[5][6] dando inizio a una
carriera come attore e modello. Appare come comparsa per pochi secondi nel
film _Tutti per uno_ dei Beatles nel 1964.[7] Fa un provino anche per il ruolo
di protagonista nella trasposizione cinematografica di _Romeo e Giulietta_
diretta da Franco Zeffirelli nel 1968, tuttavia la parte viene assegnata a
Leonard Whiting.[4][8] Nel 1970, Collins suona le percussioni nella canzone
_Art of Dying_ , contenuta nel triplo LP _All Things Must Pass_ di George
Harrison.[9]

La sua prima incisione con la batteria giunge con i Flaming Youth nell'album
_ARK 2_ (1969). Il concept album si ispira al grande evento del periodo,
quello dello sbarco americano sulla Luna, ma non ha un grande successo.
Nonostante ciò, _Melody Maker_ lo descrive come "migliore album pop del
mese"[4]; dopo un anno, il gruppo si disgrega.

Nel 1970 risponde a un annuncio su _Melody Maker_ ed ottiene la possibilità di
un'audizione per entrare a far parte dei Genesis, che avevano già cambiato tre
batteristi nel giro di due album. Recatosi in anticipo sul luogo del provino,
a casa dei genitori di Peter Gabriel, in attesa del suo turno si immerge nella
piscina in giardino e riesce ad ascoltare i pezzi da suonare (facenti parte
dell'album _Trespass_ ) prima del suo turno riuscendo a memorizzarli
agevolmente.[4] La sua abilità sullo strumento ed i suoi trascorsi teatrali
fanno di lui il batterista ideale per la band. Collins canta già come solista
nella canzone _For Absent Friends_ presente nell'album _Nursery Cryme_ del
1971 e nella canzone _More Fool Me_ (che Gabriel si era rifiutato di cantare)
presente nell'album _Selling England by the Pound_ del 1973. Nel frattempo
Collins viene chiamato a registrare parti di batteria per gli album _Taking
Tiger Mountain (By Strategy)_ e _Another Green World_ di Brian Eno.

Dopo aver pubblicato il doppio album _The Lamb Lies Down on Broadway_ , Peter
Gabriel decide di abbandonare il gruppo per intraprendere una carriera solista
nell'agosto 1975. Dopo oltre 400 audizioni senza esito, Collins si propone di
sostituire l'ormai ex frontman della band.[10] Esordisce come voce nell'album
_A Trick of the Tail_ del 1976, conservando anche il ruolo di batterista in
studio,[11] mentre per le esibizioni live i Genesis chiameranno prima Bill
Bruford e successivamente Chester Thompson. Il primo album con Collins come
cantante raggiunge la Top 40 negli Stati Uniti e il 3º posto nel Regno Unito,
sorprendendo in positivo sia il pubblico che la critica.

Nella prima fase dei Genesis, il ruolo di Collins nella composizione dei brani
è stato molto minore rispetto agli altri membri del gruppo. Appartiene a lui
gran parte di _Lilywhite Lilith,_ e ha contribuito in particolare alla
composizione di _For Absent Friends_ (il cui principale autore è Steve
Hackett), _More Fool Me_ (il cui principale autore è Mike Rutherford) e la
seconda sezione di _The Cinema Show_ (nata da una jam con Rutherford e Tony
Banks).

Parallelamente ai Genesis, Collins entra a far parte di un progetto jazz-
fusion denominato Brand X. La band registra il primo album, _Unorthodox
Behaviour_ , con Collins batterista. Tuttavia, a causa dell'enorme successo
dei Genesis, molti album e tour dei Brand X vedranno l'assenza di Collins.
Nello stesso periodo appare come batterista e cantante anche per il primo
album da solista di Steve Hackett, _Voyage of the Acolyte_.

Dopo l'abbandono di Hackett, conseguente all'uscita dell'album _Wind&
Wuthering_, i Genesis decidono di continuare come trio spostando il loro stile
verso una musica più commerciale. Il gruppo ottiene il suo primo grande
successo radiofonico con il singolo _Follow You Follow Me_ , tratto dall'album
_...And Then There Were Three..._ del 1978.

Verso la fine degli anni settanta i Genesis si prendono una pausa, durante la
quale Collins comincia ad abbozzare materiale per il suo primo album solista,
_Face Value_ , spinto da una profonda crisi seguita alla rottura del suo primo
matrimonio.[12] Il progetto viene momentaneamente accantonato in occasione
delle registrazioni di _Duke_ dei Genesis nel 1980.

_Face Value_ vede luce nel febbraio 1981, preceduto da un singolo di rara
originalità come _In the Air Tonight_ , influenzato dalla collaborazione di
Collins l'anno precedente al terzo album di Peter Gabriel.[13] Il brano e
l'album ottengono un successo ben al di sopra delle aspettative, raggiungendo
le parti alte delle classifiche praticamente di tutto il mondo, risultato fino
ad allora mai ottenuto nemmeno dai Genesis. Il successo coglie alla sprovvista
anche lo stesso Collins, che nel frattempo si era già riunito al gruppo per la
pubblicazione di _Abacab_ avvenuta nel settembre dello stesso anno.

Il secondo lavoro solista, _Hello, I Must Be Going!_ , viene pubblicato l'anno
successivo, tuttavia non riesce a ripetere il grande successo del precedente,
anche se contiene la cover di _You Can't Hurry Love_ che diventa il primo
singolo di Collins capace di raggiungere la vetta della classifica nel Regno
Unito. Successivamente il cantante parte per il suo primo vero tour da solista
senza i Genesis. Anche in questo periodo sono molteplici le collaborazioni di
Collins con altri artisti, appare infatti come produttore di _Something's
Going On_ , terzo disco registrato in proprio da Frida degli ABBA, e come
batterista principale nei primi due lavori solisti di Robert Plant, _Pictures
at Eleven_ e _The Principle of Moments_.

Nell'ottobre 1983 i Genesis danno alle stampe l'album omonimo, anticipato dal
singolo _Mama_ , che diventa il maggior successo del gruppo nel Regno Unito.

Nel 1984 compone _Against All Odds (Take a Look at Me Now)_ , canzone che dà
il titolo alla colonna sonora del film _Due vite in gioco_ ( _Against All
Odds_ ). Diventa il primo singolo di Collins capace di scalare la classifica
negli Stati Uniti, arrivando fino in vetta alla Billboard Hot 100. Il brano
regala inoltre all'autore il suo primo Grammy Award e viene nominato come
miglior canzone per gli Oscar 1985, perdendo contro _I Just Called to Say I
Love You_ di Stevie Wonder.

Nello stesso anno Collins produce il terzo disco solista del cantante Philip
Bailey degli Earth, Wind & Fire, _Chinese Wall_ , che include al suo interno
un duetto tra i due artisti, _Easy Lover_ , che il primo posto nel Regno
Unito. Inoltre collabora massivamente alla realizzazione dell'album _Behind
the Sun_ di Eric Clapton. Nel novembre 1984 si unisce al progetto benefico
Band Aid creato da Bob Geldof, suonando la batteria nel singolo _Do They Know
It's Christmas?_ , distribuito allo scopo di raccogliere fondi per combattere
la carenza di cibo in Etiopia.

Nel gennaio 1985 pubblica il suo lavoro di maggior successo commerciale, _No
Jacket Required_ , trascinato dai singoli _Sussudio_ e _One More Night_ ,
entrambi capaci di raggiungere il primo posto negli Stati Uniti. L'album
consacra definitivamente il successo di Collins come solista, ottenendo la
certificazione di disco di diamante per le vendite. Verso la fine dell'anno,
registra il singolo _Separate Lives_ insieme a Marilyn Martin per il film _Il
sole a mezzanotte_ , conquistando nuovamente la vetta della classifica negli
Stati Uniti. Grazie a questo risultato Collins diventa l'unico artista capace
di piazzare tre singoli al primo posto durante tutto il 1985.[14] _No Jacket
Required_ viene premiato con tre Grammy incluso quello come miglior album
dell'anno.[15]

Il 13 luglio 1985 è uno dei protagonisti dell'evento mondiale Live Aid, nel
quale Collins suona anche con i Led Zeppelin al posto del defunto batterista
John Bonham, e riesce ad esibirsi prima a Wembley poi a Philadelphia,
trasferendosi da una città all'altra in circa tre ore grazie ad un volo in
Concorde: iniziando il secondo concerto a Philadelphia nel pomeriggio, Collins
salutò i fans dicendo: "Che strano, oggi pomeriggio ero in Inghilterra! Il
mondo è strano".[16] In quel periodo sembrava chiaro che la popolarità di
Collins come solista stesse mettendo in secondo piano quella dei Genesis,
tuttavia il cantante dichiarò esplicitamente di non voler lasciare il
gruppo.[17]

Nel giugno 1986 i Genesis fanno il loro ritorno con l'album _Invisible Touch_
, anticipato dal singolo eponimo che diventa l'unico brano del gruppo capace
di raggiungere il primo posto negli Stati Uniti. La band riceve un Grammy e
una nomination agli MTV Video Music Awards per il videoclip del brano _Land of
Confusion_ , dove lo stesso Collins compare in una sua caricatura, nella
curiosa veste di pupazzo. Il tour mondiale legato all'album tocca il suo apice
con le quattro serate consecutive tenute al Wembley Stadium di Londra nel
luglio 1987.

Nel 1988 Collins recita come attore protagonista nel film _Buster_ , che
racconta la grande storia d'amore tra uno dei criminali della famosa rapina al
treno postale Londra-Glasgow del 1963 e la sua ragazza. Per l'occasione
contribuisce alla colonna sonora interpretando una nuova versione del classico
_A Groovy Kind of Love_ , che raggiunge il primo posto delle classifiche sia
nel Regno Unito che negli Stati Uniti. Esegue inoltre il brano _Two Hearts_
con cui si aggiudica un Golden Globe e una nuova nomination agli Oscar. Il
film viene accolto tiepidamente dalla critica, tuttavia la performance
recitativa di Collins e la colonna sonora ottengono ottimi riscontri.

Nel novembre 1989 esce il quarto disco da solista _...But Seriously_ , che si
rivela l'ennesimo grande successo grazie soprattutto al singolo di lancio
_Another Day in Paradise_ , in cui viene trattato il delicato tema dei
senzatetto. Il brano raggiunge il primo posto in diversi paesi tra cui Stati
Uniti, Germania, Olanda, Svizzera e Italia, e viene inoltre premiato con un
Grammy. Altro singolo che contribuisce al successo dell'album è la potente
ballata _I Wish It Would Rain Down_ , registrata con la collaborazione di Eric
Clapton alla chitarra. Il nuovo lavoro viene supportato da un lunghissimo tour
di otto mesi durante il quale viene registrato l'album dal vivo _Serious
Hits... Live!_.

Nel 1991, dopo una pausa di cinque anni, i Genesis si riuniscono per la
pubblicazione dell'album _We Can't Dance_ , che sarà l'ultimo registrato
assieme a Collins. Il disco presenta singoli come _I Can't Dance_ , _Hold on
My Heart_ , _Jesus He Knows Me_ e _No Son of Mine_. Il tour che ne segue vede
i Genesis registrare il tutto esaurito a Knebworth davanti al più folto
pubblico da loro mai richiamato in Inghilterra.

Nel novembre 1993 viene pubblicato _Both Sides_ , contenente undici canzoni
interamente scritte, suonate e prodotte da Collins nello studio-casa del
Surrey. L'album, il più personale mai pubblicato dall'autore che tuttora lo
ritiene il suo preferito[4], segna un primo declino nelle vendite, ma non nel
successo dei concerti: il tour visita tutti i cinque continenti in tredici
mesi. Nonostante non l'abbia resa ancora pubblica, in quel periodo il
musicista ha già maturato la decisione di lasciare i Genesis per concentrarsi
sulla carriera solista.

Nel 1996 Collins annuncia l'abbandono dei Genesis, che senza di lui
incideranno un solo altro album, con scarsa fortuna. Lo stesso anno pubblica
_Dance into the Light_ , che registra una fredda accoglienza di pubblico e
critica, tuttavia il tour che lo segue si rivela ancora un enorme successo.
Nel frattempo il musicista mette insieme un progetto jazz denominato The Phil
Collins Big Band, con cui registra l'album dal vivo _A Hot Night in Paris_.
Nell'ottobre 1998 viene pubblicata la prima antologia interamente dedicata a
Collins, _...Hits_.

Il 1999 vede un leggero ritorno di popolarità per il cantante. Collins e
Gabriel si riuniscono brevemente agli altri membri dei Genesis per registrare
una nuova versione del brano _The Carpet Crawlers_ per la raccolta _Turn It On
Again: The Hits_. Inoltre nello stesso anno Collins compone la colonna sonora
del film d'animazione Disney _Tarzan_. Il brano principale della pellicola,
_You'll Be in My Heart_ , ottiene un buon successo e viene inciso dall'autore
stesso in lingua inglese, italiana, francese, tedesca e spagnola. La canzone
regala a Collins un Golden Globe ed il suo primo e unico premio Oscar. Il 16
giugno 1999 il nome di Collins viene iscritto nella Hollywood Walk of
Fame.[18]

A partire dai primi anni duemila, Collins rallenta la sua attività musicale,
anche a causa di problemi all'udito che rendono problematica la sua
partecipazione a lunghi tour.[19] Nel novembre 2002 viene pubblicato il
settimo album in studio, _Testify_ , che si rivela tuttavia il minor successo
nella carriera del cantante. Anche a causa dei problemi di salute, il disco è
seguito da tre soli concerti promozionali, ma tra il 2004 e il 2005 il _First
Final Farewell Tour_ riporta il nome di Phil Collins sui palcoscenici
internazionali con tre brevi giri di concerti per quello che, nonostante il
nome scherzoso, è in effetti un tour di addio alle esibizioni dal vivo in
grande scala.[20]

Nello stesso periodo Collins ritorna a collaborare con la Disney per la
colonna sonora del film _Koda, fratello orso_ nel 2003, oltre che per
l'adattamento musical di _Tarzan_ che debutta a Broadway nel 2006.

Ciclicamente si ripropongono voci che vorrebbero Collins nuovamente nei
Genesis come batterista, mentre Gabriel riprenderebbe il ruolo di cantante.
Nonostante in varie interviste diversi membri del gruppo, e lo stesso Collins,
si siano spesso dichiarati possibilisti in proposito, nulla di concreto si
realizza fino a novembre 2006, quando i Genesis indicono una conferenza stampa
ufficiale per annunciare la tanto attesa riunione, dopo che Gabriel e Hackett
non si sono dichiarati disponibili al momento.

L'estate 2007 vede quindi Collins, Banks e Rutherford suonare di nuovo insieme
per un tour in Europa e in America che rinverdisce i vecchi fasti del gruppo e
il cui picco è il concerto gratuito al Circo Massimo di Roma davanti ad oltre
mezzo milione di spettatori, pubblicato successivamente nel DVD _When in Rome_
nel 2008.

Il 19 ottobre 2009 Collins dichiara di non poter più suonare la batteria, a
causa della perdita di sensibilità alle mani, dopo un'operazione chirurgica a
una vertebra.[21]

A otto anni di distanza dall'ultimo lavoro da solista, il 13 settembre 2010
esce l'album di cover _Going Back_ , un omaggio dell'artista alla musica soul
anni sessanta che ha segnato particolarmente la sua giovinezza. Il nuovo
lavoro viene accolto dalla critica in maniera migliore rispetto ai precedenti.

Nel marzo 2010 Collins viene indotto nella Rock and Roll Hall of Fame come
membro dei Genesis durante una cerimonia a New York City.[22]

Nel marzo del 2011 Collins annuncia ufficialmente il suo ritiro dalle scene
musicali, dovuto a problemi di salute e alla voglia di dedicarsi maggiormente
alla propria famiglia.[23]

In un'intervista rilasciata a novembre del 2013, dichiara di aver preso in
considerazione la decisione di ritornare sulla scena musicale e inoltre ha
affermato anche la possibilità di una reunion dei Genesis per un tour, a
questo proposito si è espresso così: "Ho iniziato a pensare di fare cose
nuove. Forse alcuni show anche con i Genesis. Tutto è possibile. Potremmo
andare in tour in Australia e in Sud America. Non siamo ancora stati lì".[24]

Nel maggio 2015 Collins firma un contratto con la Warner Music Group per la
rimasterizzazione dei suoi otto album solisti e la pubblicazione di materiale
inedito.[25] Nell'ottobre dello stesso anno il musicista annuncia
ufficialmente il suo ritorno sulle scene.[26][27] Durante il 2016 vengono
distribuite le nuove versioni dei suoi album, contenenti tracce bonus inedite
e nuove copertine in cui il Collins "invecchiato" si rifà ritrarre nelle
stesse pose che aveva nei dischi originali.[28]

Il 29 agosto 2016 Collins si esibisce durante la cerimonia inaugurale degli US
Open 2016 all'Arthur Ashe Stadium, prima con _In the Air Tonight_ e
successivamente su _Easy Lover_ in duetto con Leslie Odom Jr.[29].

Il 25 ottobre 2016 il musicista pubblica la sua prima autobiografia ufficiale,
_Not Dead Yet_ (edita in Italia con il titolo _No, non sono ancora morto_ ),
in cui propone un racconto sincero e toccante soprattutto dei problemi privati
che lo hanno segnato negli ultimi anni.

Lo stesso mese Collins annuncia anche il suo ritorno all'attività
concertistica per un mini tour europeo che prevede una serie di date alla
Royal Albert Hall di Londra, alla Lanxess Arena di Colonia e alla AccorHotels
Arena di Parigi per l'estate del 2017.[30] Dopo che i biglietti per le cinque
date alla Royal Albert Hall sono andati sold out in 15 secondi, Collins ha
annunciato il suo più grande show di sempre come solista all'Hyde Park di
Londra per il 30 giugno 2017.[31]

Nel 2018 viene annunciata l'uscita di _Plays Well with Others_ , una nuova
antologia formata da quattro album con le collaborazioni più importanti che
hanno caratterizzato la carriera di Collins.[32]

Phil Collins ha compiuto un cameo nel film di Steven Spielberg _Hook - Capitan
Uncino_ (1991) e nel docu-drama sull'AIDS _Guerra al virus_ (1993). Ha
interpretato il ruolo del protagonista in _Scherzi maligni_ , che ha concorso
per la Palma d'oro al Festival di Cannes 1993.[33] Ha inoltre prestato la sua
voce per due film di animazione: _Balto_ (1995) e _Il libro della giungla 2_
(2003). Un progetto a lungo discusso, ma mai completato è stato un film
intitolato _The Three Bears_ , che prevedeva la partecipazione di Collins,
Danny DeVito e Bob Hoskins; il musicista stesso ha più volte menzionato tale
film, nonostante non sia mai stata scritta una relativa sceneggiatura
appropriata.[34]

La musica di Collins è presente nel film _American Psycho_ , in cui lo
psicotico protagonista Patrick Bateman (interpretato da Christian Bale) viene
ritratto come un fan ossessivo che legge significati profondi nei suoi lavori,
in particolare con i Genesis, mentre descrive la sua carriera da solista come
"più commerciale, e quindi più soddisfacente in senso più ristretto". Bateman
pronuncia un monologo lodando Collins e i Genesis nel corso di una sequenza in
cui ingaggia i servizi di due prostitute con in sottofondo i brani _In Too
Deep_ e _Sussudio_.

Nel 1985 ha partecipato come guest star alla serie TV _Miami Vice_ , in un
episodio intitolato "Phil the Shill" (ep. 2x12) dove interpretava il ruolo di
un'artista della truffa che riesce a imbrogliare il detective Stanley Switek
(Michael Talbott). In quel periodo Collins è apparso anche in alcuni sketch
dello show britannico _The Two Ronnies_. Ha anche condotto per due anni
consecutivi la cerimonia televisiva dei Billboard Music Award, nel 1992 e nel
1993.

Collins ha interpretato sé stesso nel videogioco della Rockstar Games _GTA:
Vice City Stories_ nel 2006, in una missione in cui è richiesto di proteggerlo
prima e dopo un suo concerto. Nello stesso gioco sono presenti due suoi
successi, _In the Air Tonight_ e _Easy Lover_ , trasmessi rispettivamente da
Radio Emotion 98,3 e da Radio Flash FM. _In the Air Tonight_ è stata inoltre
utilizzata nel film _Una notte da leoni_ e come base musicale per uno spot di
Cadbury dove compare un gorilla che suona la batteria. Tutta questa pubblicità
ha anche aiutato il brano a rientrare in classifica dopo anni, fino a
raggiungere il primo posto in Nuova Zelanda nel luglio 2008.

Il cantante è stato ritratto in una puntata del cartone satirico _South Park_
, mentre tiene stretto l'Oscar vinto con il brano _You'll Be in My Heart_ nel
2000, che proprio quell'anno sconfisse nella stessa categoria _Blame Canada_
tratto da _South Park - Il film: più grosso, più lungo& tutto intero_. Collins
viene menzionato anche in un episodio della serie _Psych_ , in riferimento
alla sua somiglianza fisica con il padre del protagonista Shawn Spencer,
Henry, interpretato da Corbin Bernsen.[35]

Collins è stato sposato con Andrea Bertorelli dal 1975 al 1980.[36][37] I due
si sono conosciuti all'età di 11 anni mentre frequentavano la stessa scuola,
prima che lei si trasferisse a vivere con la famiglia in Canada all'età di 18
anni.[37] Si reincontrarono dopo un concerto dei Genesis a Vancouver, e si
sposarono in Inghilterra quando entrambi avevano 24 anni.[37] I due hanno un
figlio, Simon Collins, che è in seguito divenuto noto come cantante e
batterista della band progressive rock Sound of Contact. Collins ha inoltre
adottato la figlia della Bertorelli, Joely, diventata poi attrice e
produttrice cinematografica.[38] Dalla fine del primo matrimonio di Collins è
scaturita gran parte del materiale presente nel suo album di debutto solista
_Face Value_.[37]

Collins ha incontrato la sua seconda moglie, l'americana Jill Tavelman, nel
1980. I due sono stati sposati dal 1984 al 1996. Hanno avuto una figlia, Lily
Collins, nata nel 1989.

Collins si è sposato una terza volta con la svizzera Orianne Cevey, nel
1999.[39] La coppia ha due figli, Nicholas e Matthew.[40] Per anni i due hanno
vissuto a Begnins, in Svizzera, in una casa affacciata sul Lago Lemano
precedentemente appartenuta all'ex campione automobilistico Jackie Stewart.
Dopo il divorzio avvenuto nel 2008, Collins ha continuato a vivere in
Svizzera, a Féchy, mantenendo tuttavia una casa a New York City e un'altra a
Dersingham, in Inghilterra.[41] Il divorzio con la sua ultima moglie è costato
a Collins circa 25 milioni di sterline, ed è diventata la separazione più cara
mai capitata ad una celebrità britannica.[41] Successivamente l'ex moglie si è
trasferita per vivere a Miami con i due figli nati dal matrimonio, conducendo
Collins ad un lungo periodo di depressione, in cui il cantante ha ammesso di
aver abusato pesantemente con l'alcolismo e di aver pensato al
suicidio.[42][43] Nel 2015 Collins si è spostato a Miami per restare
maggiormente vicino alla propria famiglia, vivendo in una casa separata che in
precedenza era appartenuta a Jennifer Lopez.[42] Nel gennaio 2016, Collins ha
annunciato il suo ricongiungimento con la Cevey e che i due si sono trasferiti
in una nuova casa a Miami per vivere assieme.[44]

Collins ha per anni collezionato una lunga serie di cimeli relativi alla
famosa Battaglia di Alamo di San Antonio, Texas (1836).[45] Il cantante è
intervenuto anche in diversi eventi e conferenze relative all'evento.[45] Nel
2014 ha deciso di donare l'intera sua collezione allo Stato del Texas, venendo
per questo nominato texano onorario dal legislatore statale.[46][47] Un altro
hobby che Collins si diverte a coltivare nel tempo libero è quello relativo al
modellismo ferroviario, condiviso con i colleghi Rod Stewart e Eric
Clapton.[48]

Nel 2011 è stato stimato che Phil Collins possiede un patrimonio di oltre 115
milioni di sterline, facendo di lui uno dei venti uomini più ricchi nel
settore della musica britannica.[49] Risulta inoltre il secondo batterista più
ricco del mondo, dietro solo a Ringo Starr.[50]

Nel corso della sua carriera Collins è stato più volte attaccato dalla stampa
specializzata. La maggior parte delle critiche riguardava l'esagerata
esposizione mediatica da lui ricevuta nel corso degli anni ottanta e i primi
anni novanta, in parallelo ad una proposta musicale ritenuta sempre meno
interessante e degna di nota.[51][52][53] Egli venne accusato soprattutto di
aver convertito il sound storico dei Genesis ad un mero pop commerciale da
classifica.[51][54][55] _The Daily Telegraph_ lo ha addirittura definito
"l'uomo più odiato del rock", mentre _FHM_ come "la pop star che non piace a
nessuno".[56] La rivista _The Guardian_ ha invece descritto la musica di
Collins come "indigeribile" e "perfettamente vuota", paragonandola
negativamente a quella dei contemporanei Pet Shop Boys e The Human League;[57]
ha inoltre definito il popolare album _No Jacket Required_ (1985) come
"inascoltabile al giorno d'oggi", riservando particolari critiche al brano
_Sussudio_.[57]

Un episodio che ha destato forte contestazione è stato il volo in Concorde
preso dal musicista per spostarsi da Londra a Philadelphia durante il Live
Aid.[52] Collins è stato anche tacciato di ipocrisia per aver trattato
tematiche delicate in brani quali _Another Day in Paradise_ , senza tuttavia
aver mai fatto qualcosa di veramente importante per i senzatetto.[58] Pure la
sua partecipazione di attore protagonista in _Buster_ è stata al centro di
diverse polemiche, soprattutto dopo che il Principe Carlo e la Principessa
Diana declinarono un invito alla première del film accusando lo stesso di
avere come tema centrale la romanticizzazione del crimine.[59] Nemmeno la vita
privata di Collins è stata risparmiata, soprattutto in seguito alla scelta del
cantante di terminare il matrimonio con la seconda moglie Jill Tavelman
tramite l'invio di un fax; un messaggio spedito da Collins che riguardava
l'accesso alla loro figlia Lily venne riportato sulla copertina del _The Sun_
nel 1994.[36]

Nel 1985 Collins si rese suo malgrado protagonista di uno degli episodi più
imbarazzanti nella storia degli Oscar; l'artista fu nominato per la miglior
canzone con _Against All Odds (Take a Look at Me Now)_ ma non gliela fecero
cantare durante la cerimonia di premiazione, accampando la scusa che non era
"uno del cinema", salvo poi lasciar suonare Stevie Wonder che quell'Oscar lo
vinse con _I Just Called to Say I Love You_.[17] Collins rimase seduto in
platea contrariato per vedere la ballerina Ann Reinking eseguire il brano al
posto suo. In quell'occasione la critica prese nettamente le difese di Collins
e descrisse quella della Reinking come una "interpretazione assurdamente
inetta".[60] Il _Los Angeles Times_ scrisse che la Reinking aveva "svolto un
incredibile lavoro di completa distruzione nei confronti di una bella
canzone".[61] Collins avrebbe ironicamente introdotto il brano in alcuni suoi
concerti successivi commentando: "Sono spiacente che la signorina Ann Reinking
non possa essere qui stanotte; credo che mi tocchi cantare il mio stesso
brano".[60]

Il _The Guardian_ ha voluto sottolineare come Collins rientri tra quei
numerosi artisti pop che "non sono soliti prendersi sul serio", ma che loro
malgrado "vengono innalzati a livello di dei".[62] Il _New Musical Express_ ha
invece detto di trovarsi in disaccordo con il ruolo di "cattivo" che la stampa
aveva cucito addosso a Collins.[63] _Rolling Stone_ ha aggiunto che il
musicista è stato "ingiustamente e inspiegabilmente diffamato".[54] David
Sheppard della BBC ha scritto nel 2010: "Certo, Collins si è talvolta reso
colpevole di essersi attirato facilmente critiche pesanti (per esempio, con la
faccenda autocelebrativa del Concorde per il Live Aid, i testi imbarazzanti di
_Another Day in Paradise_ , _Buster_ , ecc.) ma, ciononostante, il catalogo
dell'occasionale cantante dei Genesis è così sostanziale e le sue hit così
abbondanti che è da miopi liquidarlo semplicemente come un produttore
altezzoso di ballate strazianti e romantiche buone per il ceto medio".[64]

Negli ultimi anni Collins ha cercato di ricucire il rapporto con la critica,
ammettendo la sua "onnipresenza" e il conseguente fatto di esser sembrato
"fastidioso".[65] Ha inoltre riconosciuto di essere disprezzato da molte
persone e ha detto di credere che questa sia una conseguenza dell'eccessiva
esposizione radiofonica riscontrata all'epoca dalla sua musica.[54][56] In
un'intervista del 2011 ha ammesso: "Il fatto che la gente era diventata così
stufa di me non è stata davvero colpa mia... Non c'è da stupirsi che la gente
abbia cominciato ad odiarmi. Mi dispiace di aver ottenuto così tanto successo.
Sinceramente non intendevo andasse in quel modo!".[56][66] Collins ha anche
detto di capire le lamentele dei fan relative alla svolta musicale intrapresa
dai Genesis nel periodo che lo vedeva coinvolto come cantante del gruppo.[67]
Tuttavia ha sempre negato l'idea che il suo ritiro dalle scene sia stato
condizionato dalla cattiva opinione pubblica da lui riscontrata.[68]

In qualità di batterista è stato citato come importante punto di riferimento
da Taylor Hawkins (Foo Fighters),[69][70] Mike Portnoy (Dream
Theater),[71][72] e Neil Peart (Rush).[73] Diverse testate hanno inserito il
suo nome tra quelli dei batteristi più influenti al mondo.[73][74][75][76]
Collins è inoltre diventato una figura iconica all'interno della musica urban
americana,[77] influenzando gente come Kanye West,[78] Alicia Keys e
Beyoncé.[79] Le sue canzoni sono state campionate da molteplici artisti hip
hop e R&B,[77] alcuni dei quali gli hanno addirittura dedicato un intero album
tributo intitolato _Urban Renewal_ nel 2001.[77] Altri colleghi che hanno
espresso pubblicamente stima nei confronti di Phil Collins sono stati Ozzy
Osbourne,[80] David Crosby,[81] Brian May,[82] e Robert Plant.[83] Anche i
critici più duri si sono comunque trovati costretti a riconoscere il suo
innegabile talento musicale.[51]

Nel febbraio 2000, Phil e sua moglie Orianne hanno dato vita alla _Little
Dreams Foundation_ , un'organizzazione no-profit che aiuta i bambini dai 4 ai
16 anni fornendo lezioni, tutorati e assistenza nei campi della musica,
dell'arte e dello sport.[84] Collins ha preso l'iniziativa dopo aver ricevuto
lettere da alcuni bambini che gli domandavano in che modo era possibile
entrare nel settore della musica. Tra gli insegnanti degli studenti che hanno
collaborato con la fondazione ci sono Tina Turner e Natalie Cole.

Altri progetti

