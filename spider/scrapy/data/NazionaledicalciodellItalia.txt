La **nazionale di calcio dell'Italia** è la selezione maggiore maschile di
calcio della Federazione Italiana Giuoco Calcio, il cui nome ufficiale è
**nazionale A** ,[3] che rappresenta l'Italia nelle varie competizioni
ufficiali o amichevoli riservate a squadre nazionali.

È una delle nazionali di calcio più titolate del mondo: gli _Azzurri_
annoverano nel loro palmarès quattro campionati mondiali (Italia 1934, Francia
1938, Spagna 1982 e Germania 2006, secondi al mondo dopo il Brasile, a pari
merito con la Germania) oltre a un campionato europeo (Italia 1968). È inoltre
una delle cinque nazionali maggiori (assieme a quelle di Belgio, Svezia,
Uruguay e Regno Unito) a potersi fregiare del titolo di "olimpionica",
essendosi aggiudicata il torneo a cinque cerchi del 1936 (uno dei sette
riservati alle nazionali maggiori e disputati dal 1908 al 1948), mentre nella
Confederations Cup, ultimo trofeo internazionale riconosciuto dalla FIFA,
vanta come miglior risultato un terzo posto, ottenuto nel 2013. In bacheca
infine, annovera anche due Coppe Internazionali, competizione continentale
riconosciuta quale ufficiosa antesignana del campionato d'Europa. Al Mondiale
si è classificata tra le prime quattro in otto edizioni (sei le finali) e
cinque volte all'europeo (tre le finali). Dopo la Germania è la nazionale
europea con il maggior numero di piazzamenti nei primi quattro posti nelle due
competizioni. È inoltre l'unica selezione, insieme a quella brasiliana, ad
essersi aggiudicata due titoli mondiali consecutivi, nel 1934 e 1938.

Nella graduatoria FIFA, in vigore dall'agosto 1993, ha occupato il 1º posto
più volte, nel novembre del 1993 e nel corso del 2007 (febbraio, aprile-
giugno, settembre); il peggior piazzamento è stato invece il 21º posto
dell'agosto 2018. Occupa attualmente il 16º posto.[1]

Le vicende più importanti della nazionale di calcio italiana sono legate alla
nazionale A che, almeno fino alla differenziazione delle varie categorie di
selezione, era la nazionale unica, che assumeva varie fisionomie a seconda del
torneo al quale essa partecipava. Per fare un esempio, se è normale che nel
corso dei tornei maggiori quali Coppa Internazionale o Campionato del Mondo
venisse schierata la formazione più competitiva possibile, nel corso del
torneo olimpico si dava spazio a professionisti di seconda fascia, in genere
giovani universitari, come coloro che vinsero il torneo calcistico dei Giochi
di Berlino nel 1936.

Nel secondo dopoguerra vennero via via inserite categorizzazioni più precise
soprattutto per inserire criteri oggettivi e uguali per tutti di selezione dei
giocatori, sia per via della progressiva istituzione di tornei giovanili, sia
per dare un quadro di riferimento chiaro al torneo olimpico di calcio: il
regolamento olimpico prevede infatti che la partecipazione sia riservata solo
ad atleti il cui status sia formalmente di dilettante. Ma questo faceva sì che
molte federazioni che ammettevano il professionismo fossero costrette a
mandare i loro giocatori di seconda, se non terza fascia (secondo una formula
empirica di compromesso via via variata nel tempo, i professionisti meno in
vista e meno pagati e, successivamente, quelli che non avessero mai
partecipato alle fasi finali di un campionato continentale o di quello
mondiale), mentre federazioni i cui atleti avevano lo status di dilettante (ad
esempio l'URSS e in generale tutte quelle del blocco dell'Est Europeo)
potevano mandare in pratica la propria nazionale maggiore.

Non a caso per lungo tempo, nel secondo dopoguerra, il torneo olimpico di
calcio fu appannaggio di squadre come la stessa URSS, la Cecoslovacchia, la
Germania Est e l'Ungheria. Ciò perdurò fino all'edizione olimpica del 1988, a
Seul, quando fu deciso che le rappresentative olimpiche fossero, per tutti i
partecipanti, le loro selezioni Under-21 (o Under-23), con al massimo tre
calciatori fuori quota.

La nazionale italiana vanta 4 titoli mondiali (Italia 1934, Francia 1938,
Spagna 1982 e Germania 2006) e un Europeo (Italia 1968). Inoltre ha
conquistato un oro olimpico nel 1936 e due Coppe Internazionali conquistate
negli anni 1920 e 1930. Il periodo d'oro fu proprio quello degli anni 1930, in
cui vennero conquistati due Mondiali (unica nazionale assieme al Brasile ad
averne vinti due consecutivi).

Seguì un periodo di calo, complice la seconda guerra mondiale e la tragedia di
Superga del 1949. Infatti l'Italia non ebbe successo ai Mondiali del 1950, né
a quelli del 1954, addirittura non si qualificò a quelli del 1958, e di
conseguenza rinunciò a prendere parte al primo campionato europeo, la cui fase
finale si svolse nel 1960. Ai Mondiali del 1962 usci al primo turno in una
spedizione mal gestita, a quelli del 1966 andò peggio perché furono eliminati
dai semi-professionisti della Corea del Nord.[4]

La rinascita avvenne con la vittoria del campionato d'Europa 1968 che vide
l'Italia di Ferruccio Valcareggi, padrona di casa, superare in finale la
Jugoslavia.[5] Due anni dopo, ai Mondiali di Messico 1970, gli _Azzurri_
avrebbero dato vita alla famosa semifinale contro la Germania Ovest, ricordata
come la _partita del secolo_ , vinta per 4-3 ai supplementari; in finale
sarebbero stati poi sconfitti dal Brasile di Pelé per 4-1. Dopo il negativo
campionato del mondo 1974 in Germania Ovest, dove l'Italia fu esclusa al primo
turno, il profondo ricambio generazionale nel frattempo portato avanti da Enzo
Bearzot permise alla squadra di ben figurare al Mondiale di Argentina 1978,
dove espresse un bel gioco che le valse il quarto posto.[4]

Simile piazzamento venne replicato al campionato d'Europa 1980 giocato in
Italia, stavolta accolto come insoddisfacente alle luce delle aspettative
della vigilia. Questo ciclo culminò nel Mondiale di Spagna 1982 dove, pur a
fronte di un certo scetticismo della vigilia, accentuato dall'incerto avvio
sul campo, gli _Azzurri_ uscirono alla distanza battendo in sequenza nella
seconda fase i campioni uscenti dell'Argentina e il favorito Brasile, e in
semifinale la sorprendente Polonia. Nella finale di Madrid sconfissero infine
i campioni d'Europa in carica della Germania Ovest per 3-1, divenendo per la
terza volta campioni del mondo.[4]

Dopo la mancata qualificazione all'Europeo di Francia 1984,[4] i Mondiali di
Messico 1986 segnarono l'addìo di Bearzot. Gli _Azzurri_ passarono nelle mani
di Azeglio Vicini il quale rinnovò a sua volta il gruppo in vista del
campionato d'Europa 1988 in Germania Ovest, dove raggiunsero la semifinale poi
persa contro l'URSS. Una bella nazionale si presentò al campionato del mondo
1990 casalingo, ma in semifinale, dopo i tiri di rigore, ebbe la meglio
l'Argentina; nella finale per il terzo posto gli _Azzurri_ sconfissero poi
l'Inghilterra.[4]

L'Italia fallì la qualificazione al campionato d'Europa 1992 in Svezia, sicché
Vicini fu esonerato a eliminatorie in corso e sostituito da Arrigo Sacchi, il
quale qualificò la nazionale per il Mondiale di Stati Uniti 1994. Nel novembre
1993, grazie all'ottimo girone di qualificazione disputato, l'Italia salì al
primo posto della classifica mondiale della FIFA (istituita ad agosto di
quell'anno), posizione che mantenne per un mese. Al campionato del mondo di
USA '94 gli _Azzurri_ inizialmente stentarono, superando la fase a gironi solo
tramite ripescaggio, ma poi riuscirono a proseguire il cammino sino alla
finale, trascinati dai gol di Roberto Baggio, che eliminarono Nigeria, Spagna
e Bulgaria. Nella finale di Pasadena gli _Azzurri_ pareggiarono senza reti
contro il Brasile, ma persero nuovamente ai rigori, nella prima finale di un
Mondiale decisa dai tiri dal dischetto. L'avventura al campionato d'Europa
1996 in Inghilterra finì già al primo turno e contestualmente quella di
Sacchi, a cui succedette Cesare Maldini. Ai Mondiali di Francia 1998, nel
difficile quarto di finale contro i padroni di casa, gli _Azzurri_ persero
ancora una volta ai rigori.[4]

L'occasione per una rivincita arrivò due anni dopo, al campionato d'Europa
2000, dove gli _Azzurri_ giunsero in finale, proprio contro la Francia.
Passata in vantaggio nel primo tempo con una rete di Marco Delvecchio, la
squadra di Dino Zoff parve in procinto di condurre in porto il successo, ma i
francesi pareggiarono all'ultimo istante dei tempi regolamentari.
Demoralizzati dalla rete subita _in extremis_ , gli _Azzurri_ furono sconfitti
ai supplementari per via del _golden goal_ di David Trezeguet.[6] A seguito di
alcuni sprezzanti giudizi in diretta televisiva di Silvio Berlusconi,
sentendosi leso ingiustamente nella sua dignità, per protesta Zoff si dimise
tre giorni dopo la finale,[7] lasciando il posto a Giovanni Trapattoni. Peggio
andarono i Mondiali di Corea del Sud-Giappone 2002: la squadra alla vigilia
era tra le favorite, ma, dopo aver passato a fatica il primo turno esprimendo
un gioco difensivista e rinunciatario, fu eliminata ancora al golden goal
negli ottavi dai padroni di casa della Corea del Sud (1-2). Fu il risultato
peggiore dal Mondiale 1986. Al campionato d'Europa 2004 l'Italia uscì dal
torneo al primo turno.

Al campionato del mondo 2006 l'Italia di Marcello Lippi fu grande
protagonista. Dopo aver superato brillantemente la fase a gironi, eliminò
Australia e Ucraina e, ai tempi supplementari, anche la Germania padrona di
casa. In finale trovò nuovamente la Francia, superandola ai rigori: il
_penalty_ di Fabio Grosso incoronò gli _Azzurri_ campioni del mondo per la
quarta volta.[4]

Lippi lasciò dopo il successo e fu sostituito da Roberto Donadoni, che guidò
la nazionale all'Europeo di Austria-Svizzera 2008. L'Italia si spinse fino ai
quarti di finale dove pareggiò a reti bianche contro la Spagna, futura
vincitrice del torneo, che la sconfisse ai rigori. La vittoria ai Mondiali del
2006 permise agli _Azzurri_ , nel frattempo tornati sotto la guida di Lippi,
di partecipare all'edizione 2009 della Confederations Cup, che si svolse in
Sudafrica. L'Italia deluse venendo eliminata al primo turno, dopo aver vinto
contro gli Stati Uniti, poi finalisti nel torneo, e perso contro Egitto e
Brasile, poi vincitore della competizione.[8]

Ai Mondiali di Sudafrica 2010 la squadra azzurra, guidata ancora da Lippi,
deluse ancor più classificandosi ultima in un girone composto da Nuova
Zelanda, Paraguay e Slovacchia, quest'ultima all'esordio. Con due pareggi e
una sconfitta gli _Azzurri_ furono eliminati dal torneo al primo turno per la
sesta volta, fatto che non accadeva da 36 anni e inoltre, per la prima volta
in 17 partecipazioni, senza vincere alcuna partita.

Nell'estate 2010 l'Italia passò sotto la guida di Cesare Prandelli, il quale
rimase in carica per il successivo quadriennio. Durante le qualificazioni al
campionato d'Europa 2012 la nazionale, a seguito della vittoria contro la
Slovenia del 6 settembre 2011 (1-0), ottenne il record di precocità per quanto
riguarda le qualificazione alla competizione continentale, conseguita con due
turni d'anticipo grazie a 22 punti in sole 8 partite.[9] L'Italia si presentò
a Euro 2012 superando un girone composto dalla Spagna campione del Mondo e
d'Europa in carica, dalla Croazia e dall'Irlanda; approdò ai quarti di finale
dove superò contro l'Inghilterra ai rigori, quindi sconfisse in semifinale la
Germania per 2-1. In finale la squadra subì tuttavia una pesante sconfitta
dalla Spagna (0-4).[10]

Il secondo posto maturato nella rassegna continentale permise agli _Azzurri_
di partecipare l'anno seguente alla Confederations Cup. Stavolta ben si
comportarono rispetto all'edizione precedente, superando un girone
eliminatorio composto da Messico, Giappone e dai padroni di casa del Brasile,
e venendo sconfitti in semifinale ancora dalla Spagna, ai rigori; nella finale
per il terzo posto, l'undici italiano conquistò la medaglia di bronzo
battendo, nuovamente dal dischetto, l'Uruguay.[11] Nonostante questi positivi
piazzamenti, la gestione Prandelli si concluse negativamente al Mondiale di
Brasile 2014 in cui la nazionale venne eliminata alla fase a gironi,
classificandosi terza nel girone dietro Costa Rica e Uruguay; per la settima
volta gli _Azzurri_ vennero estromessi dai Mondiali al primo turno, fase da
cui per la terza volta nella propria storia uscirono in due edizioni
consecutive.

Dopo la _débâcle_ brasiliana a Prandelli seguì l'interregno di Antonio Conte,
il quale rivitalizzò temporaneamente una nazionale in fase calante, ma la
lasciò al termine del campionato d'Europa 2016, dopo un'eliminazione ai quarti
di finale contro la Germania maturata ai tiri di rigore. Fallimentare si
rivelò, invece, la successiva gestione di Gian Piero Ventura, con l'Italia che
mancò la qualificazione al campionato del mondo 2018 ai play-off contro la
Svezia, 60 anni dopo l'unico precedente maturato sul campo, interrompendo una
striscia di quattordici partecipazioni consecutive alla fase finale.[12] La
panchina della nazionale italiana è stata poi affidata a Roberto Mancini, con
cui l'Italia ha esordito nella neonata UEFA Nations League.

Oltre alla citata selezione nazionale, l'ordinamento della FIGC ne prevede
varie altre, divise per fascia d'età dei propri giocatori. La nazionale
maschile Under-21, che partecipa alle competizioni continentali con i propri
pari categoria; la nazionale olimpica che rappresenta l'Italia nei tornei
olimpici di calcio utilizza generalmente come base l'Under-21 con l'aggiunta
di giocatori di un precedente ciclo dato che il limite di età è di 23 anni,
viene tuttavia data la possibilità di aggiungere fino a tre fuori quota,
ovvero calciatori che superino tale limite; le nazionali Under-20, Under-19,
Under-18, Under-17, Under-16 e Under-15.[3]

Rappresentano ufficialmente l'Italia sempre sotto il coordinamento della FIGC:
la nazionale femminile, la nazionale femminile Under-23, Under-19, Under-17,
Under-16; la nazionale di beach soccer; la nazionale universitaria (che
rappresenta l'Italia nel torneo calcistico delle Universiadi), composta da
calciatori dilettanti o professionisti della Lega Pro che frequentino
l'università; la nazionale militare, riservata formalmente a qualsiasi
militare tesserato come calciatore della FIGC in qualsiasi categoria, ma, di
fatto, almeno fino all'abolizione del servizio militare obbligatorio, composta
dai giovani calciatori professionisti che stessero assolvendo l'obbligo di
leva (tale selezione rappresenta l'Italia durante i Giochi mondiali militari e
i Campionati mondiali militari di calcio); la Rappresentativa dei Giochi del
Mediterraneo, che rappresenta l'Italia nei Giochi omonimi e può essere formata
indistintamente da giocatori professionisti o dilettanti di qualsiasi
categoria; infine, la nazionale di calcio a 5, la nazionale di calcio a 5
Under-21 e la Nazionale A Femminile Calcio a 5.[3]

Nazionali italiane che sono esistite in passato, ma che (a seguito di
ristrutturazioni sia decise per norme federali che per esigenze legate ai
requisiti di partecipazione ai vari tornei internazionali) sono scomparse,
furono la nazionale B (in genere l'anticamera della nazionale A, costituita
dalle seconde scelte di campionato o di giocatori sotto osservazione in vista
di un eventuale impiego per la selezione maggiore, e il cui ruolo spesso si è
sovrapposto con quello della, scomparsa anch'essa, nazionale sperimentale);
soprattutto nel secondo dopoguerra, ci furono inoltre dei saltuari esperimenti
circa rappresentative azzurre emanazione di un preciso e limitato bacino
geografico (come la nazionale Nord-Ovest), che andavano a sfidare similari
compagini dei paesi stranieri.[13][14] È infine sporadicamente attiva anche la
nazionale Under-23.

Si fregiano (o si sono fregiate) impropriamente del titolo di "nazionale"
anche alcune rappresentative di Lega. Dagli anni 1960 agli anni 1990 è stata
sporadicamente attiva una nazionale di Lega, con una propria maglia e stemma,
che attingeva dall'intero bacino della Serie A – indistintamente tra giocatori
italiani e stranieri.[15] Nel 2011 è nata la cosiddetta _B Italia_ , formata
da giocatori con limite d'età Under-21 e militanti nella Serie B, che riprende
idealmente la storia della rappresentativa Under-21 di Serie B;[16] anche in
questo caso è però improprio parlare di "nazionale", dato che si tratta a
tutti gli effetti di una Rappresentativa U-21 della Lega Serie B (infatti
sulle maglie non sfoggia lo stemma della FIGC, ma il logo della Lega B[17])
che funge da bacino per le nazionali U-20 e U-21.

La nazionale A dell'Italia ha vinto quattro edizioni del campionato mondiale
di calcio (Italia 1934, Francia 1938, Spagna 1982 e Germania 2006), la massima
competizione calcistica per squadre nazionali maschili, classificandosi
seconda in altre due occasioni (Messico 1970 e Stati Uniti 1994); inoltre, si
è classificata terza a Italia 1990 e quarta ad Argentina 1978. Per contro non
ha partecipato alla prima edizione (Uruguay 1930) e non si è qualificata in
quelle di Svezia 1958 e Russia 2018; inoltre non ha superato il primo turno
del campionato del mondo in sette occasioni.[18] Ai mondiali l'Italia non ha
mai perso nei tempi regolamentari o supplementari una partita di quarti di
finale o semifinale. Le uniche sconfitte in questi turni sono maturate dopo i
calci di rigore: contro l'Argentina in semifinale nel 1990 e contro la Francia
ai quarti di finale nel 1998.

L'Italia ha conseguito la vittoria nel campionato europeo di calcio per
nazioni a Italia 1968 e si è classificata in due occasioni seconda (Belgio-
Paesi Bassi 2000 e Polonia-Ucraina 2012) e in una occasione quarta (Italia
1980), giungendo complessivamente cinque volte alle semifinali del torneo
(l'altra a Germania Ovest 1988).

Nella Confederations Cup conta due partecipazioni (2009 e 2013). Nel torneo ha
ottenuto come miglior risultato il terzo posto nell'edizione del 2013.

Si aggiungono alle suddette vittorie la medaglia d'oro al torneo olimpico di
calcio alla XI Olimpiade a Berlino nel 1936 e quella di bronzo alla IX
Olimpiade ad Amsterdam nel 1928, in un periodo in cui l'ordinamento olimpico
non aveva ancora uniformato, secondo il criterio dell'età massima dei
giocatori, la composizione delle squadre. Infine l'Italia ha ottenuto due
Coppe Internazionali (torneo centro–europeo nato nel 1927, prima
dell'istituzione della UEFA e da questa mai riconosciuto ufficialmente, poi
superato nel 1960 dall'Europeo) nelle edizioni 1927-1930 e 1933-1935,
risultando l'unica squadra ad aver vinto due volte tale competizione.

La nazionale italiana Under-21 vanta, invece, la vittoria in cinque edizioni
del campionato europeo di calcio Under-21 (1992, 1994, 1996, 2000 e 2004), la
massima competizione ufficiale per squadre di tale categoria. Si tratta di un
primato europeo. Inoltre la nazionale olimpica ha conseguito la medaglia di
bronzo al torneo di calcio della XXVIII Olimpiade ad Atene nel 2004.

La nazionale di beach soccer gioca regolarmente i campionati europei e
mondiali. Infine, la nazionale universitaria ha vinto il torneo di calcio
della XIX Universiade svoltasi in Sicilia nel 1997.

La nazionale italiana non ha uno stadio nazionale fisso: gioca le sue partite
a rotazione nei vari impianti italiani, scegliendoli di volta in volta a
seconda dell'importanza della partita, dell'avversario che si incontra e
dell'eventuale affluenza di pubblico.

Le sfide ufficiali o di maggior spessore vengono disputate negli stadi delle
principali città della nazione: l'Olimpico di Roma, il Meazza di Milano, il
San Paolo di Napoli, lo Stadium o l'Olimpico Grande Torino di Torino, il
Barbera di Palermo, il Ferraris di Genova, il Dall'Ara di Bologna, il Franchi
di Firenze, il San Nicola di Bari e il Friuli di Udine. Per le amichevoli o
gli incontri di minore importanza, si opta invece per le più svariate località
della penisola, a seconda dell'esigenza.

Per i ritiri e le sessioni di allenamento gli _Azzurri_ hanno invece una sede
fissa nel centro tecnico federale situato a Firenze, nel quartiere di
Coverciano. Come seconda opzione, la nazionale ha un altro luogo di raduno
negli impianti sportivi della Borghesiana, a Roma.

La prima maglia indossata dalla nazionale italiana nell'esordio assoluto con
la Francia del 15 maggio 1910 era di colore bianco. Tale scelta fu
semplicemente dovuta al fatto che non si era raggiunto ancora l'accordo sulla
divisa ufficiale, e dunque si decise di non colorarla lasciandola bianca.[19]
Al 2014 la seconda maglia della nazionale è di colore bianco.[20]

Dopo due partite, in occasione di un'amichevole con l'Ungheria disputata a
Milano il 6 gennaio 1911 la tenuta bianca venne sostituita da quella azzurra:
la scelta fu motivata dal fatto che l'azzurro (o meglio, il blu Savoia) era il
colore dello stendardo della casa reale dei Savoia (sul quale poi campeggiava
lo stemma sabaudo);[21] la divisa prevedeva in abbinamento pantaloncini
bianchi e calzettoni neri (col tempo anche questi ultimi diverranno
azzurri).[22] È molto diffusa la leggenda secondo cui le divise italiane dei
primi decenni fossero di una tonalità di azzurro molto chiara, più vicina al
celeste. In realtà, le maglie della nazionale sono state fin dagli esordi
azzurre o blu:[23] questo "falso storico" (che ha influenzato anche le divise
Kappa dei primi anni 2000, e la maglia celebrativa realizzata dalla Puma per
la Confederations Cup 2009) è probabile derivi dalle copertine acquerellate
che _La Domenica del Corriere_ dedicava alla squadra (le poche immagini a
colori all'epoca disponibili), in cui le maglie venivano rappresentate con un
celeste molto chiaro.

Durante gli anni 1930 l'Italia ha vissuto anche una breve parentesi con una
divisa completamente nera, voluta dal regime fascista di Benito Mussolini;[24]
la maglia nera debuttò il 17 febbraio 1935 in un'amichevole contro la Francia
allo Stadio del Partito Nazionale Fascista di Roma,[25] e seppur non abbia mai
soppiantato stabilmente la maglia azzurra, questa venne sfoggiata in misura
minore dalla nazionale anche al torneo calcistico degli XI Giochi olimpici di
Berlino dell'anno seguente,[26] e ai Mondiali di Francia 1938.[27] La divisa
nera cadde nell'oblio dopo la caduta di Mussolini; il solo colore, limitato a
un inserto sulla manica sinistra, ritornò sulle maglie azzurre all'indomani
della tragedia di Superga quando tutte le rappresentative nazionali, in
memoria del _Grande Torino_ , scesero in campo per un anno intero col lutto al
braccio "compreso" nella divisa: non si trattava infatti di una fascia, ma di
una vera e propria diversa colorazione nella trama azzurra.[28]

Per quanto riguarda le maglie dei portieri, le prime divise erano di colore
nero; successivamente dagli anni 1950 in poi sono state pressoché stabilmente
di tonalità grigia con il colletto e i polsi blu, a partire dagli anni 1980 le
maglie erano di una tonalità metallica vicina all'argento, con piccole
modifiche legate alle variazioni stilistiche degli sponsor tecnici (ad
esempio, la maglia del 1994 aveva le maniche rosse, bianche e blu con disegni
zigzag). Solo a partire dalla metà degli anni 1990 hanno assunto altre
colorazioni, generalmente rosso o verde, adattandosi anche qui allo stile
dello sponsor tecnico.

La maglia della nazionale ha visto anche delle curiose varianti cromatiche nel
corso della sua storia. Nel 1950 la nazionale B disputò un'amichevole contro
l'Inghilterra B indossando, per un'unica volta, una divisa azzurra cinta da
una fascia bianca orizzontale inglobante lo scudetto tricolore, e numeri neri
sulla schiena.[29] Sempre negli anni 1950 la Nazionale giovanile scendeva in
campo con una maglia verde,[30] colore poi saltuariamente scelto anche dalla
Nazionale di Lega[15] e, per un'unica amichevole del 1954 contro l'Argentina
giocata a Roma, anche dalla Nazionale A.[31] Nel 1994 l'Under-21, a causa di
un disguido tecnico, giocò contro la Croazia U-21 a Caltanissetta indossando
una maglia rossa, in realtà la seconda maglia della locale squadra della
Nissa.[32] Infine nel 2004, per un'amichevole a Reykjavík con l'Islanda, la
nazionale A utilizzò solo in quell'occasione un'inedita divisa blu scuro.[33]

Le maglie delle nazionali, almeno fino agli anni 1970, erano di produzione
artigianale, anonime e spartane. A partire dalla metà del decennio fecero
ingresso massiccio gli sponsor tecnici, che si accreditarono come fornitori
unici di tutto l'equipaggiamento della nazionale (a eccezione delle scarpe,
che ogni calciatore sceglieva e tuttora sceglie a seconda della propria
comodità e dei propri contratti di sponsorizzazione). Da notare che fino al
1999 gli accordi di fornitura tra la FIGC e i vari fornitori tecnici che si
sono alternati negli anni vietavano a questi ultimi di marchiare col proprio
logo o con altri elementi estranei la divisa ufficiale della Nazionale, caso
unico al mondo.

Nel 1974 adidas fu il primo fornitore della nazionale (anche se fino al 1978,
le maglie erano prodotte dalla ditta Baila, mentre le tute e i calzettoni
erano di marca tedesca), a cui nel 1979 subentrò Le Coq Sportif, che rimase
fino al 1984. Dopo tre amichevoli giocate con divise fornite da Ennerre, nel
1985 ha inizio il lungo sodalizio con Diadora che si concluderà nel 1994,
quando arrivò Nike. Nel 1999, con le prime maglie firmate Kappa, per la prima
volta nella storia della nazionale il logo dello sponsor tecnico compare sulle
maglie. Dal 2003 il fornitore tecnico dell'Italia è Puma.[22] Da quando la
FIGC ha raggruppato sotto il proprio coordinamento tutto il calcio giocato in
Italia, anche la situazione-uniformi è stata normalizzata, per cui tutte le
nazionali maschili e femminili di qualsiasi categoria e specialità vestono lo
stesso marchio e usano lo stesso equipaggiamento dello sponsor tecnico del
momento.

Per quanto riguarda invece la foggia delle maglie, essa non ha avuto grossi
cambiamenti nel tempo, adeguandosi più o meno blandamente alla moda del
momento con periodici mutamenti legati soltanto alla forma del colletto,
almeno fino all'inizio degli anni 1980: se infatti sino ad allora la tenuta
era sostanzialmente rimasta alla maglia girocollo e pantaloncini bianchi (con
alcune variazioni, tipo i pantaloncini e calzettoni neri degli anni 1950 e
1960), nei Mondiali di Messico 1970 e Germania Ovest 1974 la maglia da
trasferta era invece bianca con una grande striscia orizzontale blu
all'altezza del petto. Nel corso del campionato del mondo 1982 in Spagna venne
adottato un collo a V ornato da bordini tricolori, mentre ai Mondiali di Stati
Uniti 1994 comparvero minuscoli triangolini tricolori e stemmi stampati su
tutta la maglia. Le divise Nike del periodo 1996-1997 erano caratterizzate da
orlature inferiori di colore oro e una scritta ITALIA che creò molto
disappunto, dato che andava a cadere proprio sulle natiche dei calciatori. Nel
campionato del mondo 1998 in Francia, la maglia aveva delle righe orizzontali
che correvano dall'ascella fino alla fine della maglia.

Durante gli Europei di Belgio-Paesi Bassi 2000, con il modello _Kombat_ di
Kappa, la nazionale adottò un modello molto attillato e elasticizzato, che
fece moda per un certo periodo. Per il campionato d'Europa 2004 in Portogallo
i numeri della divisa passarono da bianchi a color oro. Coi Mondiali di
Germania 2006 vennero aggiunte delle vistose sfumature blu scuro sui bordi,
mentre sulla maglia bianca vi era un triangolino azzurro che partiva dal
collo. In questi anni, sempre più spesso la nazionale inizia a sfoggiare il
completo maglia-pantaloncini-calzettoni totalmente azzurri (l'Italia ha
disputato la finale del campionato mondiale di calcio 2006 con questo
completo).[22] Nel 2007 sulla seconda maglia, quella bianca, sono ritornati i
numeri in blu scuro. Al campionato d'Europa 2008 in Austria e Svizzera sono
ritornati i numeri in bianco sulla prima maglia. Per quanto riguarda i
pantaloncini, storicamente di colore bianco, nei decenni ci sono stati pochi
cambiamenti; tuttavia, come accennato sopra, in tempi recenti lo sponsor
tecnico ha proposto frequentemente pantaloncini di colore azzurro come la
maglia.

Il 2 settembre 2008, in presenza del presidente della FIFA Joseph Blatter,
venne presentato il FIFA Champions Badge, stemma celebrativo di campione del
mondo in carica, introdotto dall'organismo mondiale, inserito al centro sulla
maglia della nazionale; l'Italia è stata la prima nazionale al mondo a
fregiarsi di questo riconoscimento.[34]

Per la FIFA Confederations Cup 2009, Puma ha messo a disposizione della
nazionale un completo celebrativo, che voleva omaggiare quelli indossati
durante gli anni 1930.[35] La maglia era di colore celeste molto chiaro,
denominato "Cendre Blue", con inserti tricolori sul lato destro del tronco. Il
logo della FIGC era più grande del solito, incorniciato sempre dello stesso
colore. I pantaloncini e i calzettoni erano invece marroni.[22] Un altro
completo celebrativo è stato realizzato per la sola amichevole con
l'Inghilterra del 15 agosto 2012, quando la nazionale è scesa in campo con una
speciale maglia che si rifaceva a quella vittoriosa di Spagna '82, celebrando
il trentennale del terzo trionfo mondiale azzurro.[36] Infine, per la FIFA
Confederations Cup 2013, è stata usata una divisa leggermente diversa da
quella usata all'Europeo di Polonia-Ucraina 2012 e nelle qualificazioni
mondiali per il 2014, con una striscia verde sulla manica destra e una rossa
su quella sinistra, e un azzurro leggermente più scuro.

  

  

  

  

  

  

  

  

Detto nella sezione precedente dell'origine dell'azzurro quale colore della
rappresentativa nazionale (esteso poi alle altre discipline), bisogna
aggiungere che durante il fascismo sulle maglie era visibile un fascio
littorio ricamato in oro, che caricava la croce sabauda già presente dal 1910.
Questa fu tra l'altro la tenuta con cui gli _Azzurri_ vinsero i Mondiali di
Italia 1934 e Francia 1938 nonché il titolo olimpico di Berlino 1936. Non era
raro vedere usata, in quegli anni, una tenuta da gara completamente nera quale
seconda uniforme di gioco (come avvenne nei quarti di finale del Mondiale del
1938 contro la Francia).

Nel secondo dopoguerra, caduto il regime fascista e abolita la Monarchia, la
croce sabauda lasciò il posto a un tricolore originariamente raccolto in uno
scudetto (di forma analoga a quello delle squadre campioni d'Italia di
qualsiasi disciplina). Nel corso degli anni il tricolore sulle maglie ha
cambiato varie volte forma (quadrangolare, trapezoidale, rotondo) e posizione,
dal lato sinistro fino al centro, per poi tornare al lato sinistro.
Dell'inizio degli anni 1950 è invece l'idea di sormontare lo scudo tricolore
con una banda recante la scritta in maiuscolo «ITALIA». Successivamente fu
inserita nello scudetto anche la sigla «FIGC» della Federazione, scritta in
verticale sulla banda bianca del tricolore.

Nel 1983, per celebrare la vittoria nel campionato del mondo dell'anno
precedente, tre stelle dorate sostituirono la scritta «ITALIA» sopra il
tricolore, poi il tutto fu rimpiazzato nel 1984 da un nuovo stemma tondo
incorporante le tre stelle, le scritte «ITALIA» e «FIGC», e il tricolore. Dal
1991 al 1998 lo stemma adottato fu una controversa e criticata lettera _i_
scritta in corsivo, con tanto di puntino laterale blu, contenente i soliti
elementi (stelle e tricolore) più la denominazione «FEDERAZIONE ITALIANA
GIUOCO CALCIO». Tale stemma ricordava vagamente il logo dello sponsor
istituzionale dell'epoca (la IP).

Nel 1999 si tornava al tradizionale scudo tricolore, ristilizzato poi per
motivi di marketing nel 2005, adottato dalla FIGC come nuovo logo: uno
scudetto dai bordi squadrati con all'interno le tre stelle dei mondiali vinti
(quattro dal settembre 2006). Le stelle compaiono su autorizzazione della
FIFA, che dalla metà degli anni 1990 permise alle federazioni di portare sulla
maglia tante stelle quanti sono i campionati del mondo vinti.

La forma che entrò in vigore dopo il trionfo ai mondiali tedeschi tornò a
ricordare lo scudetto originario seppur rivisto alla luce dell'evoluzione del
design, anche se non mancano i nostalgici per la vecchia maglia con un
semplice scudetto tricolore e la scritta sovrastante «ITALIA» in
maiuscolo.[37][38] A ottobre 2017, la FIGC ha nuovamente cambiato il logo, che
nasce dal desiderio di creare uno stemma moderno riprendendo elementi grafici
del passato: così è stato per la scritta «ITALIA», inserita per la prima volta
nel logo del 1952 e rispolverata in quello odierno, e del ricamo in oro,
simbolo di forza e successo.[39][40]

La croce sabauda, primo stemma della nazionale, sulle maglie azzurre dal 1910
al 1946, fino alla nascita della Repubblica Italiana

Il fascio littorio, che sotto il fascismo ha affiancato la croce sabauda sulle
maglie azzurre

Il tradizionale scudetto ha debuttato nel 1947

Lo scudetto con la scritta «ITALIA» è stato creato per la prima volta nel
1952, ed è stato ciclicamente ripreso nei decenni successivi

Una variante dello stemma introdotto nel 1952, utilizzato nei Mondiali di
Spagna 1982 vinti dagli _Azzurri_

Versione dello stemma dopo la conquista del terzo titolo mondiale, con
l'introduzione delle stelle

Logo della FIGC, sulle maglie azzurre dal 1984 al 1991

Logo della FIGC sulle maglie azzurre dal 1991 al 1998

Logo della FIGC introdotto nel 2005, utilizzato nei Mondiali di Germania 2006
vinti dagli _Azzurri_

Versione aggiornata dopo la conquista del quarto titolo mondiale, con
l'aggiunta della quarta stella, usato fino al 2017

Logo della FIGC introdotto nel 2017

Logo celebrativo dei 120 anni della FIGC, utilizzato sulle maglie azzurre nel
corso del 2018

Le prime rivalità della nazionale di calcio italiana sono state quelle con
Austria, Ungheria,[41] Uruguay e Cecoslovacchia; a queste, nel corso degli
anni, se ne sono aggiunte altre come quelle con Francia, Germania, Brasile,
Argentina, Spagna e Inghilterra.

Quella con la Francia è una delle più sentite tra le rivalità della nazionale
italiana. La prima partita ufficiale disputata dagli _Azzurri_ , il 15 maggio
1910 all'Arena Civica di Milano, fu giocata proprio contro i _Bleus_. Nel
corso del periodo precedente alla prima guerra mondiale, le due formazioni si
sono affrontate più volte e spesso a prevalere erano gli italiani. Nel
campionato del mondo 1938 in Francia, l'Italia affrontò e sconfisse i padroni
di casa per 3-1 nei quarti di finale. Ai Mondiali di Argentina 1978 le due
nazionali si affrontarono nella prima partita del proprio girone e l'Italia,
pur andando in svantaggio dopo soli 44", ribaltò il risultaro imponendosi per
2-1. L'andamento però cambiò dai primi anni 1980, quando la Francia ritornò
alla vittoria nel febbraio del 1982, in una gara amichevole. Fino ad allora
infatti l'ultimo confronto vincente con gli italiani risaliva addirittura alle
Olimpiadi del 1920, pertanto vi fu un'attesa di ben 62 anni. Quattro anni dopo
quella storica vittoria i francesi riuscirono a ripetersi in una occasione ben
più importante, ovvero gli ottavi di finale del campionato del mondo 1986 in
Messico, estromettendo così i campioni del Mondo in carica.

Dal 1986 (se si esclude una gara amichevole nel febbraio del 1994 a Napoli,
conclusa con una vittoria francese per 1-0) le squadre non si affrontarono
sino a fine anni 1990. La rivalità si fece accesa in questo periodo, dopo il
Torneo di Francia, competizione amichevole in vista del campionato del mondo
1998, le due nazionali si affrontarono nella terza e ultima partita del torneo
pareggiando 2-2, condannandosi vicendevolmente agli ultimi due posti. Nel giro
di breve tempo le due formazioni si affrontarono in due competizioni
ufficiali: prima ai quarti di finale del campionato del mondo 1998
(disputatisi proprio in Francia) in cui i _Bleus_ , dopo lo 0-0 dei tempi
regolamentari e supplementari, vinsero ai tiri di rigore e due anni dopo,
all'Europeo di Belgio-Paesi Bassi 2000, dove le due squadre si ritrovarono in
finale a Rotterdam, con la Francia che vinse pareggiando al termine dei tempi
regolamentari e segnando ai supplementari il decisivo golden goal.

Per un breve periodo le nazionali maggiori non si affrontarono più, per poi
tornare a sfidarsi nella finale del campionato del mondo 2006, vinta questa
volta ai rigori dagli _Azzurri_ e anch'essa ricca di episodi incandescenti, i
cui protagonisti furono per lo più il difensore italiano Marco Materazzi e il
capitano Zinédine Zidane. Prima il campione francese segnò su calcio di
rigore, provocato da un fallo in area proprio di Materazzi, con un tiro a
_cucchiaio_. Qualche minuto dopo il difensore dell'Inter riuscì a pareggiare
con un colpo di testa e i tempi regolamentari finirono 1-1. Poi nei
supplementari un triste evento mise fine anticipatamente alla carriera di
Zidane: la stella francese infatti diede una testata violenta a Materazzi, che
lo aveva provocato verbalmente, e venne espulso.[42] I tempi supplementari si
conclusero col risultato di parità, e ai tiri di rigore fu decisivo l'errore
del francese David Trezeguet che colpì la traversa della porta difesa da
Buffon; l'Italia vinse così il suo quarto mondiale.

Curiosamente, dopo breve tempo dalla discussa finale, l'Italia ha ritrovato la
Francia sia nelle qualificazioni (ma il sorteggio avvenne a gennaio) che, a
qualificazione ottenuta, nel girone del campionato d'Europa 2008. Anche le due
partite di qualificazione per l'Europeo sono state giocate in un clima di
accesa rivalità. Quella di Parigi terminò 3-1 per i francesi, ma soprattutto
quella di ritorno a Milano, finita 0-0, è stata preceduta da dichiarazioni
infuocate del CT francese Raymond Domenech rese a _Le Parisien_ , che sostenne
di essere preoccupato di un arbitraggio a favore degli _Azzurri_. L'UEFA,
costretta a intervenire, squalificò Domenech e decise di multarlo.[43]
Nonostante i tentativi di distensione dei giocatori italiani e francesi,
soprattutto del capitano azzurro Fabio Cannavaro, la sera della partita a San
Siro il pubblico fischiò l'inno nazionale francese suonato prima della
partita.[44] All'episodio hanno fatto seguito ulteriori aspre polemiche sia in
Francia che in Italia, con lettere ufficiali di scuse. Le due nazionali si
sono reincontrate per l'ultima giornata del primo turno del campionato
d'Europa 2008, il 17 giugno. L'Italia, dopo 30 anni, ha vinto sul campo per
2-0 con reti di Andrea Pirlo e Daniele De Rossi, qualificandosi per i quarti
di finale ed estromettendo gli stessi _Bleus_ dalla competizione. La nazionale
italiana ha poi perso la prima partita della gestione Ventura per 1-3 contro i
francesi, il 1º settembre 2016 a Bari; i transalpini hanno poi confermato il
loro andamento positivo battendo nuovamente l'Italia il 1º giugno 2018 a
Nizza, in un'altra gara amichevole terminata 3-1.

Altra forte rivalità è quella con i tedeschi: Germania Ovest fino al 1990,
Germania unita da allora, e Italia hanno dato vita a match memorabili della
storia del calcio. Tuttavia, la nazionale italiana è una vera e propria
_bestia nera_ per la Germania, che ha infatti un bilancio largamente negativo
nel computo delle vittorie e sconfitte.

Per quasi quarant'anni le due squadre non si sono mai affrontate in occasioni
veramente degne di nota, sicché si deve attendere il primo turno del
campionato del mondo 1962 in Cile per avere la prima partita con una posta
significativa in palio; in quell'occasione la sfida non fu emozionante e
terminò con un tacito accordo di pareggio a reti inviolate che andava bene a
entrambe poiché le altre avversarie del girone non sembravano inarrestabili,
poi la Germania Occidentale fece il suo dovere, mentre l'Italia perse contro i
padroni di casa nella famosa _battaglia di Santiago_ , subendo l'eliminazione.

Le due squadre si ritrovarono di fronte in una occasione ben più importante
otto anni dopo, per la semifinale del Mondiale di Messico 1970, dando vita
alla cosiddetta _partita del secolo_ che vide l'Italia qualificarsi per la
finale, dopo un emozionante 4-3 in suo favore dopo i tempi supplementari. Al
campionato del mondo 1978 in Argentina le due squadre si affrontano nel girone
di semifinale, l'Italia domina ma i tedeschi riescono a non prendere gol e la
partita termina con uno 0-0 che si traduce in una eliminazione con delusione,
sul piano del gioco, per i teutonici campioni in carica.

Azzurri nuovamente in festa nella finale del campionato mondiale di calcio
1982 in Spagna, stavolta imponendosi nettamente sulla Germania Ovest per 3-1 a
Madrid davanti alle autorità di entrambe le Nazioni. È invece di sei anni dopo
la prima sfida _europea_ : è la prima fase del campionato d'Europa 1988
ospitato proprio dalla Germania Occidentale, ma le squadre danno vita
ugualmente a una sfida avvincente, che finisce 1-1 e accontenta entrambe le
tifoserie; alla fine i padroni di casa vinceranno il girone per differenza
reti, e l'Italia sarà seconda, ma entrambe saranno eliminate in semifinale,
rispettivamente da Paesi Bassi e Unione Sovietica.

Nel campionato d'Europa 1996, in Inghilterra, Italia e Germania sono inserite
nello stesso girone. I tedeschi non perdono colpi e sconfiggono nettamente
Repubblica Ceca e Russia, mentre gli italiani superano gli ex sovietici, ma
perdono con i cechi, arrivando allo scontro diretto con la necessità di
vincere contro i tedeschi già qualificati. La partita finisce 0-0 (con Zola
che fallisce un rigore nei primi minuti) e l'Italia deve fare i bagagli,
mentre la Germania vincerà il titolo battendo in finale i cechi al golden
goal.

Le due nazionali tornano ad affrontarsi in una competizione ufficiale nella
semifinale dei campionato del mondo 2006, organizzato proprio dai tedeschi. La
partita, giocata a Dortmund, dove la nazionale tedesca aveva sino ad allora
sempre vinto, termina sul 2-0 per gli azzurri, capaci di segnare due reti
negli ultimi minuti dei tempi supplementari con Grosso e Del Piero e poi di
vincere il titolo mondiale ai rigori nella finale contro la Francia.

All'Europeo di Polonia-Ucraina 2012 l'Italia ritrova la Germania nelle
semifinali; i tedeschi, dati favoriti per condizione fisica e mentale, e
sempre vincenti nelle quindici partite precedenti in tornei ufficiali (1 ai
Mondiali, 10 nelle qualificazioni agli Europei e 4 nella fase finale della
competizione continentale), vengono nuovamente sconfitti dagli azzurri con una
doppietta di Balotelli.

Di nuovo di fronte quattro anni dopo nei quarti di finale dell'Europeo di
Francia 2016, sebbene la sfida si concluda sul punteggio di 1-1 dopo 120
minuti, ai tiri di rigore per la prima volta la nazionale tedesca ha la meglio
sugli italiani in una fase finale di una competizione ufficiale, confermando i
pronostici della vigilia e accedendo alla semifinale della manifestazione.

In nove incontri ufficiali tra Europei e Mondiali, il bilancio è quindi di
quattro vittorie italiane (tutte in finali o semifinali) e cinque pareggi. Gli
azzurri, per questo motivo, rimangono ancora imbattuti contro i tedeschi in
una fase finale di un torneo.

A differenza di squadre europee, con le quali sussiste una rivalità più
accesa, il Brasile è una nazionale sudamericana: ciò limita i confronti
all'ambito delle competizioni internazionali, sebbene siano state giocate
varie amichevoli (nonostante l'appartenenza a due confederazioni diverse e le
difficoltà dal punto di vista organizzativo).

La prima sfida in assoluto fu ai Mondiali di Francia 1938, in semifinale. I
sudamericani, già sicuri della qualificazione alla finale, avevano prenotato
un aereo per Parigi e tenuto in panchina Leônidas (in vista dell'impegno
conclusivo).[45] Il risultato effettivo premiò invece gli uomini di Vittorio
Pozzo, vittoriosi per 2-1: a siglare il momentaneo raddoppio fu Meazza su
rigore, dopo aver rotto l'elastico dei pantaloncini. Essendo la finale in
programma solamente tre giorni più tardi, i giocatori italiani acquistarono i
biglietti aerei dagli stessi brasiliani.

Il successivo confronto in ambito mondiale fu a Messico 1970, durante la
finale di Città del Messico. I verdeoro trionfarono per 4-1, dopo aver chiuso
in parità il primo tempo: il successo comportò l'assegnazione in via
definitiva del trofeo dedicato a Jules Rimet.[46] Otto anni più tardi, ai
Mondiali di Argentina 1978, andò in scena un altro incontro valido stavolta
per il terzo e quarto posto: il Brasile vinse 2-1, terminando la
manifestazione sul gradino più basso del podio. L'Italia si "vendicò" nella
successiva edizione di Spagna 1982, allorché si impose per 3-2 nell'ultima
gara del secondo turno (in cui era presente anche l'Argentina, già
matematicamente eliminata) guadagnando il passaggio alle semifinali. Tra i
tifosi della Seleção, la partita è ricordata come «tragedia del Sarriá». È
questa l'ultima affermazione azzurra sui rivali, che dodici anni dopo fecero
proprio il trofeo battendo la squadra di Arrigo Sacchi nella finale del
Mondiale di Stati Uniti 1994, il primo decisosi ai rigori; fu decisivo
l'errore di Baggio, che calciò il pallone oltre la traversa.

Dopo la sfida amichevole nel Torneo di Francia del giugno 1997 (conclusasi sul
risultato di 3-3), le due squadre si sono ritrovate solamente nel 2009.[47] I
verdeoro hanno mantenuto la propria imbattibilità, imponendosi nell'amichevole
del 10 febbraio[48] e nella gara del 21 giugno in Confederations Cup.[8]
Un'analoga situazione si è ripetuta nel 2013, con un 2-2 in amichevole[49] e
un 4-2 in Confederations a favore dei sudamericani.[50]

Più che di un'acerrima rivalità, quello con l'Argentina è un _derby_
internazionale, poiché buona parte della popolazione argentina è di ascendenza
italiana. Inoltre le due società più blasonate del calcio locale (Boca Juniors
e River Plate) sono state fondate da genovesi.

In campo mondiale, tra il 1974 e il 1990 si sono avuti ben cinque confronti
(in altrettante edizioni del torneo): mentre l'Argentina ottenne i punti utili
alla qualificazione con pareggi, l'Italia sconfisse i sudamericani nel 1978
(in casa loro) e nel 1982. A livello statistico, l'Argentina diventò la
seconda squadra (dopo la Germania Ovest nel 1954 - contro l'Ungheria e nel
1974 - contro la Germania dell'Est) a vincere il titolo mondiale riportando
una sconfitta nel corso del torneo, in questo elenco si è aggiunta anche la
Spagna in Sudafrica 2010 (gli iberici hanno perso con la Svizzera nella gara
d'esordio del proprio girone).

L'unico episodio controverso si verificò nel 1990, quando l'Italia padrona di
casa cedette in semifinale ai rivali (perdendo ai rigori, dopo l'1-1 al
termine dei supplementari) nella gara giocata al San Paolo di Napoli (teatro
delle imprese di Maradona con la squadra partenopea): durante la finale
all'Olimpico di Roma la tifoseria azzurra sostenne l'altra formazione, la
Germania Ovest (poi vincitrice). Maradona, capitano della sua squadra, insultò
in mondovisione il pubblico che aveva fischiato l'Argentina già durante
l'esecuzione dell'inno.[51]

Ancora l'Olimpico ha ospitato i due successivi confronti, entrambi amichevoli,
del 2001 e 2013: l'Argentina ha riportato due vittorie, sempre con il
punteggio di 1-2.[52][53]

Il primo confronto con l'Uruguay fu quello ai Giochi olimpici 1928: in
semifinale, i sudamericani si imposero per 3-2. Le due squadre si ritrovarono
dopo oltre quarant'anni, nel primo turno dei Mondiali di Messico 1970:
l'incontro finì 0-0 ed entrambe accedettero ai quarti di finale.

Nel corso del ventennio successivo, si sono avuti tre incroci (due dei quali
amichevoli e uno valido per il Mundialito) con un bilancio di perfetta parità:
una vittoria a testa e un pareggio. Il 25 giugno 1990, negli ottavi del
Mondiale casalingo di Italia 1990, gli _Azzurri_ hanno ottenuto la loro ultima
vittoria in una competizione ufficiale (considerando tempi regolamentari ed
eventuali supplementari), imponendosi con il punteggio di 2-0.[54] Prima di
tornare a sfidarsi nell'ambito delle competizioni mondiali, le due nazionali
hanno disputato due amichevoli tra il 2002 e il 2011: la prima, ospitata al
Meazza di Milano, si è conclusa 1-1[55] mentre la seconda, giocata a Roma, ha
visto prevalere l'Uruguay di misura.[56] Nella finale per il terzo posto della
Confederations Cup 2013, gli _Azzurri_ hanno conquistato il bronzo ai rigori
dopo il 2-2 dei supplementari.[57]

Un anno dopo, nel primo turno dei Mondiali di Brasile 2014, l'Uruguay ha
sconfitto la squadra di Prandelli (cui sarebbe stato sufficiente un pareggio
per qualificarsi) eliminandola.[58] Durante la gara si è verificato il
controverso episodio di un morso rifilato da Suárez a Chiellini: il giocatore
sudamericano è stato poi squalificato dalla FIFA per quattro mesi.[59]

L'ultimo confronto tra Italia ed Uruguay si è disputato in amichevole in campo
neutro, all'Allianz Riviera di Nizza il 7 giugno 2017, e ha visto la vittoria
degli _Azzurri_ per 3-0 sulla nazionale sudamericana, con l'autorete di José
Giménez e i gol di Éder e Daniele De Rossi su rigore.

Più recente la rivalità con la Spagna, sviluppatasi a cavallo tra II e III
millennio. Sebbene il primo confronto tra le due squadre sia avvenuto già nei
primi anni 1920, gli incontri più sentiti sono stati giocati dagli anni 1990 a
oggi: è infatti in questo intervallo di tempo che la rivalità italo-spagnola è
aumentata, in coincidenza col periodo più florido delle _Furie Rosse_.

Durante il Campionato Mondiale del 1934, giocato in Italia e vinto dagli
Azzurri, le due squadre si incontrarono a Firenze negli ottavi di finale. La
partita, caratterizzata da un gioco assai violento da parte di entrambe[60],
terminò col risultato di 1-1, con l'Italia in 10 uomini dopo l'uscita di
Pizziolo; gli spagnoli protestarono per un evidente fallo di Schiavio sul
portiere Zamora in occasione del pareggio azzurro a opera di Giovanni Ferrari.
Nella necessaria ripetizione (allora non si tiravano i calci di rigore in caso
di parità dopo i supplementari), il giorno successivo, l'Italia si impose per
1-0 con gol di Meazza. Le _Furie Rosse_ (tra le quali, per i postumi dei falli
subiti il giorno prima, era assente Zamora) segnarono due gol, entrambi
annullati per presunto fuorigioco.

Nei quarti di finale del campionato del mondo 1994 negli Stati Uniti, l'Italia
(poi finalista dell'edizione) batté la Spagna 2-1 a Boston coi gol di Dino e
Roberto Baggio, in una sfida segnata anche dal violento scontro tra Luis
Enrique e Mauro Tassotti, che costò all'azzurro una squalifica-record di 8
giornate. Le due nazionali si rincontrarono nel 2004 a Genova, in
un'amichevole terminata in pareggio (1-1): questa fu l'ultima partita in
azzurro di Roberto Baggio.

Al campionato d'Europa 2008 Italia e Spagna si giocarono l'accesso alle
semifinali: la gara di Vienna fu decisa solo ai rigori, dove gli iberici
superarono gli azzurri campioni del mondo in carica per 4-2. Le due squadre si
affrontarono altre due volte nell'Europeo successivo, quello di Polonia-
Ucraina 2012: la prima partita, esordio della fase a gironi, terminò in
pareggio (1-1), mentre la seconda, la ben più importante finale di Kiev, vide
un successo in goleada delle _Furie Rosse_ per 4-0. La _Roja_ , avendo nel
frattempo vinto anche il campionato del mondo 2010, liberò proprio all'Italia
finalista un posto per la partecipazione alla successiva FIFA Confederations
Cup 2013 in Brasile, dove nella semifinale di Fortaleza fu fermata sempre
dagli spagnoli, e ancora dal dischetto 7-6 (dopo lo 0-0 dei tempi
regolamentari e supplementari).

Agli ottavi di finale del campionato d'Europa 2016 in Francia, l'Italia tornò
a battere la Spagna con 2-0 a Saint-Denis che eliminò dalla competizione i
campioni uscenti. Gli azzurri e le _Furie Rosse_ si ritrovarono subito contro
nelle qualificazioni per il successivo campionato del mondo 2018, inseriti
nello stesso girone: il primo incontro, giocato a Torino, termina 1-1, mentre
il secondo, a Madrid, finisce con un netto 3-0 per i padroni di casa.

Sono molto sentite anche le partite contro l'Inghilterra, con la quale c'è
forte competizione a livello di club. I suoi campionati nazionali contendevano
alla Serie A italiana il titolo di «campionato più bello del mondo» e di meta
calcistica più ambita dai fuoriclasse di tutto il pianeta, prima delle crisi e
degli scandali che hanno colpito il calcio italiano negli anni 2000.

Una minore rivalità, piuttosto affievolita, vi è con la Svizzera, che era
sentita principalmente dagli emigranti italiani in terra elvetica ed era
dovuta anche alla vicinanza fra i due paesi. Ben altre rivalità, molto forti,
vi sono con due nazioni di recente formazione quali Slovenia e Croazia; dovute
piuttosto a motivi storici che non calcistici.[61][62] Sebbene queste rivalità
non siano generalmente sentite come quelle verso Francia o Germania, gli
incontri con Slovenia e Croazia hanno finora rappresentato gli unici casi in
cui i tifosi _Azzurri_ , solitamente tranquilli, siano stati coinvolti in
scontri di curva.[63][64] Uno dei casi più emblematici fu rappresentato
dall'amichevole del 21 agosto 2002 Italia-Slovenia (0-1), che doveva
rappresentare anche una sorta di _festa di commiato_ per Bruno Pizzul quale
telecronista della nazionale. La gara, giocata a Trieste (dov'è molto sentita
la rivalità coi vicini sloveni), venne principalmente ricordata per i numerosi
scontri fra le due tifoserie, qualche tentata invasione di campo e alcuni
accenni di rissa anche fra i calciatori.[63]

Le altre rivalità non sono storiche, ma più che altro segnate da episodi
limitati o sporadici. Impossibile non citare il Cile e la famosa _Battaglia di
Santiago_ , rivalità sorta e finita in quell'anno dopo un'inopportuna campagna
mediatica della stampa italiana nei confronti della città capitale cilena che
suscitò aspre polemiche nello Stato sudamericano, accrescendo notevolmente la
tensione prima della partita, terminata poi in maniera decisamente poco
felice. Le partite successive coi cileni sono tornate ad essere giocate senza
problemi.

Altri ricordi negativi per la nazionale italiana sono legati alle due
rappresentative coreane: la Corea del Nord sconfisse clamorosamente gli
_Azzurri_ per 1-0 al campionato del mondo 1966 causandone l'eliminazione al
primo turno (partita nella quale l'Italia giocò per circa un'ora con un uomo
in meno per l'infortunio occorso a Giacomo Bulgarelli), mentre la Corea del
Sud padrona di casa estromise l'Italia al golden goal agli ottavi di finale
del campionato del mondo 2002, in una partita segnata dal contestato
arbitraggio di Byron Moreno. L'Italia non ha più incontrato queste due
nazionali in gare ufficiali.

Questo elenco comprende i calciatori che per un determinato periodo hanno
vestito stabilmente la fascia di capitano.

La nazionale italiana è stata guidata da 27 commissioni tecniche (inizialmente
formate solitamente da arbitri, poi anche da allenatori) e da 16 commissari
tecnici. La prima commissione tecnica era formata da Umberto Meazza, Agostino
Recalcati, Alberto Crivelli, Giannino Camperio e Achille Gama e fu in carica
dal 15 maggio 1910 al 6 gennaio dell'anno seguente. Il primo commissario
tecnico unico fu Vittorio Pozzo, che guidò la nazionale per la prima volta
(seguirono altri due incarichi nel 1924 e dal 1929 al 1948) dal 26 giugno 1912
al 3 luglio seguente.

Questi sono i saldi dell'Italia nei confronti delle nazionali con cui sono
stati disputati almeno 10 incontri.

  
**Legenda** : **Grassetto** : Risultato migliore, _Corsivo_ : Mancate
partecipazioni  

  

Lista dei giocatori convocati dal CT Roberto Mancini per le sfide contro
Armenia e Finlandia, valevoli per le qualificazioni al campionato europeo di
calcio 2020.[71][72][73][74][75]

_Presenze, reti e numerazione aggiornate all'8 settembre 2019_.

Questa è la statistica di tutte le partite ufficiali giocate dalla nazionale
di calcio dell'Italia fino all'8 settembre 2019.

Lo staff della nazionale si compone dal team manager, dal commissario tecnico,
che allena, convoca e schiera in campo gli atleti ed è assistito da quattro
vice-allenatori. Ad aiutare gli allenatori, ci sono il preparatore dei
portieri, i preparatori atletici, i medici, i fisioterapisti, l'osteopata, il
nutrizionista, il match analyst e il segretario.

Dal sito web ufficiale della FIGC[77]:

Altri progetti

