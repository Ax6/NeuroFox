**Tagliacozzo** ( _Tajacózzo_ in dialetto marsicano) è un comune italiano di 6
673 abitanti[1] della provincia dell'Aquila in Abruzzo. Terzo comune per
abitanti della Marsica dopo Avezzano e Celano e tra i maggiori in Abruzzo per
superficie territoriale[2], centro propulsore delle attività culturali, è
stato elevato a città con decreto del presidente della Repubblica[A 1]. Fa
parte dei borghi più belli d'Italia[3] ed è un'importante meta turistica
abruzzese[4].

Tagliacozzo è situata nella parte occidentale della Marsica, nell'area dei
piani Palentini, non distante dai confini che separano l'Abruzzo dal Lazio, in
posizione adagiata lungo le pendici del monte Civita a 740 m s.l.m.[5] Non
lontano dal centro abitato si trovano la stazione sciistica di Marsia,
posizionata lungo la catena dei monti Carseolani sulle pendici orientali del
monte Midia (1737 m s.l.m.) e la località residenziale della Piccola Svizzera
lungo la strada che sale a Cappadocia.

Tagliacozzo dista circa 18 chilometri da Avezzano[6], 56 dall'Aquila[6] e
circa 89 da Roma[6].

Tagliacozzo è caratterizzata da clima montano mediterraneo[7], con inverni
rigidi ed estati che possono attraversare periodi moderatamente caldi. Le
medie delle temperature minime sono piuttosto basse, caratteristica comune a
molte località abruzzesi dell'interno montano. La temperatura media annua è di
10,8 °C. Il mese più freddo è gennaio con una media di 2,5 °C e il più caldo è
agosto con 19,6 °C. La temperatura più alta registrata a Tagliacozzo
corrisponde a 40,0 °C.

La piovosità storica è di circa 970 mm annui distribuiti in 102 giorni con
precipitazioni. La stagione più piovosa è l'autunno, seguita dall'inverno e
dalla primavera quando sono frequenti e talvolta copiose le nevicate. L'estate
non è però particolarmente asciutta, essendo segnata da quasi 130 mm di
pioggia in 18 giorni piovosi. Sono presentati di seguito i valori climatici
medi di riferimento ufficiali per Tagliacozzo pubblicati dall'Arssa[A 2][8].

Diverse le ipotesi relative all'origine del nome. Quella più accreditata fa
derivare il toponimo da due termini latini _Talus_ e _Cotium_ , ovvero taglio
nella roccia. Il borgo, infatti, si è sviluppato lungo la fenditura che taglia
in due il monte Civita[9].

Il territorio fu abitato nell'antichità dagli Equi e dai Marsi. Esistono
sicuri cenni storici di un abitato, nella contemporanea località di
Altolaterra, le cui origini risalgono a partire dall'XI secolo. Prima di
allora si sono ritrovati, in alcuni testi imperiali Carolingi del 964 e del
998, riferimenti al monastero di San Cosma, con la nota “in Heloritu” (cioè
sito in un bosco di alloro). Prima ancora di ciò, sussistono tracce di
insediamenti in grotte, alcuni addirittura risalenti all'epoca neolitica e
all'età del Bronzo. Il centro abitato, di cui si è detto, si sarebbe
sviluppato attorno a tre parrocchie: San Nicola, Sant'Egidio e San Pietro,
nella parte alta dei monti Aurunzo e Civita, che sovrastano l'attuale
città[10].

Nel corso dell'XI secolo il territorio fu inglobato nella Contea dei Marsi,
enucleata dal Ducato Longobardo di Spoleto e attribuita, nel 926, a _Berardo
il Francigeno_ , capostipite del casato Berardi. Nel 1074 sarebbe sorto, nel
territorio in questione, un centro abitato che, avente base nel castello sul
monte Civita, si estendeva verso il basso della montagna a valle. Nel 1173 il
feudo passò ai _De Pontibus_ , antica famiglia della zona. Nel 1268 (23
agosto) il territorio, e precisamente i Piani Palentini furono teatro della
famosa Battaglia di Tagliacozzo tra Corradino di Svevia e Carlo I d'Angiò;
essa segnò il destino del potere del Regno di Sicilia, a favore degli Angioini
sugli Svevi, favorendo ancora per secoli il potere temporale del Papa.

La battaglia fu vinta con uno stratagemma ideato da Alardo di Valéry, che
sgominò le truppe avversarie, ormai sicure della vittoria e senza più difese,
giungendo alle loro spalle di nascosto. Dante Alighieri ricorda tale battaglia
nel XXVIII canto dell'Inferno. In tale occasione si consolidò il potere dei De
Pontibus che appoggiarono Carlo D'Angiò. Questi, sotto la spinta papale, che
temeva la forza antagonista di un impero centrale voluto dagli Svevi, lottava
per l'affermazione degli stati nazionali.

Con il matrimonio di una dei De Pontibus con Napoleone Orsini, il possesso del
feudo passò alla famiglia Orsini, che lo mantenne fino alla metà del XV
secolo. Si ricordano in particolare il governatorato di Rinaldo per il grande
sviluppo territoriale impresso alla contea – divenuta tale nel 1250 circa e di
Giacomo, il cardinale che ne concretizzò lo sviluppo economico. Quest'ultimo
fu peraltro uno dei protagonisti, dopo lo scisma d'occidente, nelle contese
per la limitazione del potere temporale del Papa.

Nel 1409 il Papa Alessandro V, quale premio per l'appoggio ottenuto in una
contesa territoriale, staccò la Contea di Tagliacozzo dal Regno di Napoli e lo
aggregò allo Stato Pontificio, confermandone la titolarità a Giacomo Orsini.
Intorno al 1410 gli Orsini ottennero di aprire in Tagliacozzo una zecca nella
quale si batté il Bolognino. Sotto Don Ferrante, passato il feudo per pochi
anni ai Colonna, nella zecca si batté il cavallo col simbolo della colonna
sino a poco tempo fa attribuito a Brindisi. Agli Orsini di Roma – ramo che si
estinse – subentrarono nel possesso della contea gli Orsini di Bracciano che,
in particolare con Roberto Orsini, determinarono il massimo splendore di
Tagliacozzo favorendo la costruzione di palazzi nobiliari e la realizzazione
di molte opere d'arte.

La famiglia Orsini, proprietaria di altri feudi e con un potere che andava dal
Tirreno all'Adriatico, nel 1497 fu privata dal Papa del feudo – divenuto
Ducato – di Tagliacozzo, assegnato invece alla famiglia Colonna, che anche in
questo caso batté un cavallo col simbolo della colonna sino a poco tempo fa
attribuito a Brindisi, tenendo poi il feudo fino al 1806, (il primo duca fu
Odoardo; famosi furono poi Prospero e soprattutto Marcantonio, coinvolti
pienamente nelle contese dell'epoca).

Con tale nuovo dominio il centro del ducato si spostò gradualmente verso
Avezzano, dove fu ampliato il castello costruito dagli Orsini. Iniziarono per
la cittadina secoli oscuri che la resero poco inserita nell'evoluzione
maturata nei restanti territori abruzzesi. A causa delle intolleranze patite
nel regno di Napoli nel XVI secolo una nutrita comunità di ebrei scelse di
vivere nel borgo vecchio, situato non distante dal confine con lo stato della
Chiesa. Nel 1515 tuttavia la comunità subì l'esilio dall'intero regno e
dovette abbandonare la cittadina. Dall'epoca della loro presenza in Marsica
gli ebrei acquisirono il cognome "Tagliacozzo"[11][12]. In questi periodi si
ricordano tre personaggi di spicco: Giovanni Capoccio, uno dei 13 italiani
vittoriosi nella disfida di Barletta del 1503; il matematico ed astronomo
Andrea Argoli (1570 – 1649) e la poetessa Petronilla Paolini Massimi (1663 –
1729). È incerta invece l'origine tagliacozzana di Gaspare Tagliacozzi, il
primo chirurgo estetico italiano, morto a Bologna nel 1599.

Nel 1794 Tagliacozzo risultava il centro più popoloso della zona, con circa
12.000 persone. Dopo l'unità d'Italia, anche Tagliacozzo fu toccata dal
fenomeno del brigantaggio postunitario. A Tagliacozzo venne giustiziato il
generale spagnolo José Borjes, inviato da Francesco II di Borbone, in esilio a
Roma, per riconquistare il perduto Regno delle Due Sicilie. Il generale Borjes
aveva ricevuto dal re il mandato di riorganizzare le bande di briganti
filoborbonici e di cercare anche l'aiuto e l'appoggio della popolazione
calabrese e lucana fedele ai Borbone. Detto Regno delle Due Sicilie era stato
perduto dopo la spedizione dei Mille avvenuta nel 1860 e l'invasione
dell'esercito del Regno di Sardegna.

José Borjes, per contrasti tattico-militari, aveva da poco tempo interrotto
l'alleanza con il capo-brigante Carmine Crocco e dalla Basilicata si stava
recando con pochi uomini a Roma, passando per la Marsica, per informare il re
Francesco II di quanto era avvenuto. Forse per delazione di alcuni abitanti
della zona di Tagliacozzo, fu scoperto e inseguito da un reggimento di
bersaglieri comandati dal maggiore Enrico Franchini. Il generale Borjes nella
notte tra il 7 e l'8 dicembre 1861 venne catturato nel Casale Mastroddi nei
pressi di Castelvecchio di Sante Marie dopo un conflitto a fuoco. Venne
fucilato assieme ai suoi militari senza alcun processo l'8 dicembre in piazza
dell'Obelisco[13]. In quello stesso anno nella zona vi furono violenti moti
contro il nuovo Stato Piemontese sedati con grande spargimento di sangue.

Nel 1915 in seguito al terremoto della Marsica il vescovo Pio Marcello Bagnoli
spostò momentaneamente la sede della diocesi dei Marsi nel palazzo Ducale di
Tagliacozzo prima del trasferimento definitivo da Pescina ad Avezzano avvenuto
formalmente nel 1924[14][15][16].

Il borgo antico di Villa San Sebastiano, sua frazione, situato alle pendici
del monte Aurunzo venne devastato dall'alluvione del 1955. Il borgo nuovo fu
costruito a un chilometro di distanza[17].

Tagliacozzo diviene, con l'inizio del Novecento, una importante sede di
villeggiatura, specie per i romani facoltosi. Tale fenomeno turistico si è
prolungato, dopo una stasi nel periodo dell'ultima guerra, fino agli anni
settanta. Tuttora è meta turistica e di ferie, invernali ed estive, per la
salubrità dell'aria, per la bellezza dei luoghi e per la bontà della sua
cucina.

L'attuale stemma di Tagliacozzo è stato riconosciuto con Decreto del
presidente della Repubblica nel 1992[A 3][18].

Il comune di Tagliacozzo si fregia del titolo di città[A 1][19].

«…Non ho mai visto nulla di più maestoso dell'ingresso a Tagliacozzo:  
è un burrone a precipizio, che in apparenza  
sembrerebbe fatto ad arte»

Abitanti censiti[34]  

Il dialetto di Tagliacozzo si inserisce nel gruppo tagliacozzano del dialetto
sabino, appartenente ai dialetti italiani mediani. Tratto qualificante di
questo gruppo dialettale è la conservazione delle vocali finali atone.

«...a Ceperan, là dove fu bugiardo  
ciascun Pugliese, e là da Tagliacozzo,  
ove sanz'arme vinse il vecchio Alardo...»

Piatti tipici della cucina locale sono gli gnocchetti con i ceci; l'agnello,
cacio e uova; la polenta con salsiccia e le spuntature servite in piatti di
legno detti le "scifellette". Numerosi i prodotti di panificazione artigianale
realizzati con la farina antica ricavata dal grano Solina[47].

Tagliacozzo è il fulcro del progetto nato con la denominazione " _Le carni
buone della Marsica_ " promosso nel 2009 dalla soppressa comunità montana
Marsica 1 e portato avanti in tutta la provincia dal gruppo di azione locale
_Gran Sasso-Velino_. Innovativi processi di qualità certificati rilanciano
sempre più il settore zootecnico e la produzione e vendita dei prodotti
lattiero caseari. Nella cittadina hanno sede numerose aziende che si
distinguono per la qualità delle carni[50].

Il settore del commercio e dell'artigianato si sviluppa soprattutto grazie ai
contenuti ma numerosi e variegati negozi del centro storico e della villa
comunale. Il mercato settimanale del giovedì che si svolge lungo le strade del
centro e nei dintorni di piazza Duca degli Abruzzi richiama un alto numero di
ambulanti, espositori ed acquirenti. Le qualificate iniziative culturali
permettono al settore di trainare l'economia del luogo.

Tagliacozzo è una delle mete turistiche più visitate in Abruzzo. Questo grazie
alla bellezza del borgo antico, della piazza dell'Obelisco, tra le più
armoniche e belle piazze d'Italia e simbolo della cittadina e ai luoghi
incontaminati e selvaggi che la circondano, capaci di richiamare ogni anno i
numerosi villeggianti. Il festival internazionale di Mezza estate e le
numerose iniziative culturali richiamano migliaia di turisti e amanti
dell'arte e della natura[51].

Tagliacozzo è raggiungibile da Roma attraverso l'omonima uscita autostradale
dell'A24 oppure attraverso la strada statale 5 Via Tiburtina Valeria
attraversando l'area di Carsoli. Dall'Aquila, Pescara, Avezzano e Sulmona
attraverso la A25 oppure percorrendo la strada statale 5 Via Tiburtina
Valeria.

La Ferrovia Roma-Pescara attraversa il comune di Tagliacozzo servendolo con
due stazioni, quella del capoluogo comunale e quella di Villa San Sebastiano
situata nei pressi del borgo nuovo dell'omonima frazione.

Sul sito del Ministero dell'Interno sono disponibili i dati di tutte le
elezioni amministrative di Tagliacozzo dal 1985 ad oggi[52].

La principale squadra di calcio della città è l' _A.S.D. Tagliacozzo_ che
milita nei tornei dilettantistici abruzzesi[55].

L'ippodromo dei Marsi, inaugurato nel 2003[56], si estende su una superficie
di circa 25 ettari in località Gallo di Tagliacozzo. Dati tecnici: 200 box per
cavalli, settore tribune per 2500 posti a sedere, spalti, parterre per 5000
persone, cinque box per isolamento cavalli, venti locali per insellaggio,
fondo in sabbia, fotofinish digitale. Lunghezza pista da gara: 1150 metri;
larghezza: 25 metri. La struttura è dotata inoltre di servizi di ristorazione
e agenzia ippica[57].

Altri progetti

