**Porta Aurea** (lat. _Porta Aurea_ o _Porta Nova_ ) era una delle aperture
stradali ricavate nella cinta muraria romana della città di _Mediolanum_ ,
l'odierna Milano. Fu demolita durante l'assedio di Milano del 1162.

Costruita durante il periodo imperiale dell'epoca romana, era ricavata nella
cinta delle mura romane di Milano. Venne fatta erigere lungo il "nuovo"
perimetro di mura (da cui uno dei nomi con cui era conosciuta la porta),
frutto dell'estensione della cinta muraria verso nord est, che venne
realizzata dopo il 291 su volere dell'imperatore Massimiano in seguito alla
crescita urbanistica e all'elevazione di _Mediolanum_ a capitale dell'Impero
romano d'Occidente.

Il nome della porta deriva dal fatto che da questo varco cittadino uscisse la
_via Spluga_ , strada che era anche chiamata anche _via Aurea_ perché
conduceva al passo dello Spluga, il cui nome latino è _Cunus Aureus_. In epoca
romana il passo dello Spluga era conosciuto con il nome di _Cunus Aureus_
("punto d'oro")[1] perché in questo periodo storico, lungo l'arco alpino
compreso tra il versante ligure e il fiume Ticino, si estraeva l'oro in
miniere ricavate nei massicci montuosi, che erano spesso costituite da grotte
e caverne naturali[2].

Porta Aurea fu demolita, insieme alle mura e alle altre porte romane, durante
l'assedio di Milano del 1162, che fu opera di Federico Barbarossa. Altra
importante azione di guerra che subì la porta fu l'assedio di Milano del
538-539, che fu perpetrato da Regno ostrogoto. Entrambi gli assedi portarono
alla distruzione di gran parte della città.

Come per Porta Orientale, di cui rappresentava uno "spostamento" verso est,
anche da Porta Aurea dipartiva verso oriente la _via Gallica_ , che collegava
_Gradum_ (Grado) con _Augusta Taurinorum_ (Torino). Da Porta Nuova uscivano
anche la _via Cassanese_ , che collegava _Mediolanum_ con _Brixia_ (Brescia)
passando anche da _Cassianum_ (Cassano d'Adda), da cui il nome della strada,
e, come già accennato, la _via Spluga_ , il cui percorso si sviluppava da
_Mediolanum_ e il passo dello Spluga. Poco fuori da Porta Aurea, oltre le mura
cittadine, era presente uno dei quattro castelli difensivi di _Mediolanum_, il
_Castrum Portae Novae_.

Porta Aurea si trovava nella parte terminale del _cardo_ verso nord-est,
prolungato verso oriente contestualmente alla crescita del centro abitato di
_Mediolanum_ , che fu la causa della costruzione del nuovo tratto di mura
difensive dove si trovava Porta Aurea.

Da Porta Aurea il _cardo_ di _Mediolanum_ conduceva all'altro lato delle mura
cittadine dov'era presente, diametralmente opposta a Porta Aurea, Porta
Ticinese. Porta Aurea era situata, considerando l'urbanistica della Milano
odierna, dove ora è presente l'incrocio tra le moderne via Manzoni e via Monte
Napoleone.

