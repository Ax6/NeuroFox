Doppiaggio del 2004:

«Tutti abbiamo il dovere di trovare la nostra casa. Non è un posto dove si
mangia e si dorme. È un posto per conoscere. Conoscere la nostra Mente,
conoscere il nostro Cuore, conoscere il nostro Coraggio. E se conosciamo noi
stessi, ci sentiamo a casa nostra, ovunque siamo.»

_**The Wiz**_ è un film del filone _blaxploitation_ del 1978, diretto da
Sidney Lumet, con la sceneggiatura di Joel Schumacher, basato sulla storia de
_Il meraviglioso mago di Oz_ e riproposto in chiave urbana. I protagonisti
sono Diana Ross e Michael Jackson. Tratto dall'omonimo musical di Broadway del
1975, il film fu candidato al Premio Oscar come "Migliore colonna sonora",
"Migliore scenografia", "Migliore fotografia" e "Migliori costumi".

Dorothy Gale (Diana Ross) vive in un appartamento di Harlem, New York, insieme
agli zii e al suo amato cagnolino Toto. Una sera, dopo la cena del
ringraziamento, Toto scappa fuori di casa inseguito da Dorothy, ma proprio in
quel momento si scatena una tormenta di neve. Un piccolo ciclone cattura
Dorothy e Toto. Durante il volo Dorothy infrange una scritta elettrica che
riporta la dicitura "OZ" e precipita in uno strano luogo. I graffiti di un
muro blu si staccano, prendendo vita e forma umana: sono i Mastichini, che
festeggiano la ragazza come un'eroina, siccome la "Z" che Dorothy ha fatto
cadere ha stritolato la malvagia Strega dell'Est, che governava come una
tiranna il luogo. In quel momento fa anche la sua apparizione la buona Strega
del Nord, che si congratula con Dorothy regalandole le scarpette d'argento
della defunta megera.

Dorothy vuole solo tornare a casa sua e la Strega le consiglia di recarsi
nella Città di Smeraldo per chiedere aiuto al grande Mago di Oz. Dorothy parte
con Toto e durante il tragitto aiuta uno spaventapasseri (Michael Jackson)
liberandolo da un gruppo di prepotenti corvi. Lo spaventapasseri, desiderando
tanto un cervello, parte con Dorothy e insieme trovano la "strada di mattoni
gialli", la via precisa per arrivare alla Città di Smeraldo. Per la strada la
coppia salva un buffo uomo fatto interamente di latta (Nipsey Russell) che
lavorava in un luna park ed era stato abbandonato una volta arrugginito,
oliandolo. L'uomo di latta decide di unirsi a Dorothy e allo spaventapasseri
per chiedere a Oz un cuore. Seguendo felici la Strada dei mattoni gialli, i
tre si fermano davanti alla biblioteca pubblica di New York, incuriositi dalla
statua di un leone che li fissa. Da essa fuoriesce un vero leone ringhiante,
il leone codardo (Ted Ross), che in principio li attacca, ma poi viene
spaventato da Toto e ammette di essere un grande vigliacco. Il leone decide
dunque di unirsi al trio per andare a chiedere a Oz del coraggio.

La Strada dei mattoni gialli porta il gruppo anche in posti molto pericolosi,
come una paurosa stazione metropolitana abitata da un malvagio vagabondo
dotato di spaventosi pupazzi-Kalidah, fili elettrici assassini, colonne
viventi e bidoni dell'immondizia dentati. Il leone codardo sgomina i mostri
salvando eroicamente i suoi amici, dimostrando un grande coraggio. Il gruppo
arriva nel vicolo delle ragazze-papavero: Dorothy, il leone e Toto vengono
mortalmente addormentati dal profumo velenoso delle creature, ma l'uomo di
latta e lo spaventapasseri, immuni al veleno, traggono in salvo i tre, dopo di
che l'uomo di latta inizia a piangere dalla disperazione e le sue lacrime
risvegliano i suoi amici addormentati: nell'avventura ha dimostrato di saper
amare. Il gruppo arriva finalmente alla Città di Smeraldo e grazie alle
scarpette d'argento di Dorothy ha il permesso di incontrare il potente Oz.
Questi appare a loro sotto forma di una gigantesca testa di metallo e concede
di esaudire i loro desideri a condizione che prima uccidano la malvagia Strega
dell'Ovest. Dorothy e gli altri partono quindi per dare la caccia alla strega,
che sentendo il loro arrivo, manda le terribili scimmie volanti, dei centauri
scimmieschi capaci di volare, a catturare il gruppo.

A missione compiuta, la strega fa segare lo spaventapasseri, stritola il corpo
dell'uomo di latta con una pressa idraulica, tortura il leone e minaccia di
ardere vivo Toto, per costringere Dorothy a cederle le scarpette d'argento.
Dorothy, però, una volta liberata, seguendo le indicazioni dello
spaventapasseri, attiva il sistema antincendio bagnando la strega, la quale si
scioglie perché allergica all'acqua. Gli sfigurati schiavi della strega,
vedendo la tiranna morta, si tramutano in esseri umani e festeggiano Dorothy
liberando il leone e ricostruendo lo spaventapasseri e l'uomo di latta; poi le
scimmie volanti trasportano i quattro alla Città di Smeraldo. Dorothy e i suoi
amici si recano di corsa alla sala del trono, ma scoprono con sgomento che il
grande Mago di Oz (Richard Pryor) non è altri che un semplice uomo capitato in
quel posto magico dopo un viaggio in mongolfiera. Il leone, lo spaventapasseri
e l'uomo di latta sono disperati perché non potranno più esaudire i loro
desideri, ma Dorothy e il falso mago fanno capire loro che il coraggio, il
cervello e il cuore li hanno sempre posseduti. Dorothy a questo punto vorrebbe
tornare a casa, ma proprio in questo momento appare la Strega buona del Sud
(Lena Horne), che riferisce a Dorothy che per tornare a casa deve solo usare
le sue scarpette d'argento. Dopo aver dato l'addio ai suoi cari compagni e al
mago, Dorothy prende Toto con sé e, utilizzando l'incantesimo delle scarpette
d'argento, torna a casa sua dove riabraccia gli amati zii.

I luoghi del Mondo di Oz corrispondono a luoghi reali della città di New York:
il Paese dell'Est è sito nel Flushing Meadows Park; la paurosa metropolitana
si trova in Hoyt-Schermerhorn street; il campo delle ragazze-papavero è
nell'ottava avenue di Times Square; la Città di Smeraldo corrisponde
all'intera Manhattan; e il Paese dell'Ovest è collocato sotto quello che nella
realtà è lo Yankee Stadium.

Nel film si dice che il Mondo di Oz è invisibile, che è un mondo parallelo al
nostro, nel quale ci si può avventurare solo grazie a Glinda (anche il Mago di
Oz racconta che quando era a bordo della sua mongolfiera un uragano lo catturò
e che l'uragano era stato sicuramente generato da Glinda).

Anche nella scena delle ragazze-papavero si vede una torre di cristallo piena
di taxi.

_The Wiz_ fu all'epoca della sua realizzazione il più costoso musical nella
storia del cinema.

Mabel King (Evillene) e Ted Ross avevano già recitato nei rispettivi ruoli
nella versione teatrale di Broadway.

Michael Jackson, interprete dello spaventapasseri, fu considerato troppo esile
per interpretare la parte del leone e troppo vivace per quella dell'uomo di
latta.

Ben due attori importanti del cast come Richard Pryor e Lena Horne erano
affetti da sclerosi multipla, anche se al primo all'epoca delle riprese la
malattia non era stata ancora diagnosticata.

Il film ebbe un incasso di 13.600.000 dollari, ma ricevette recensioni
negative: fu criticato come «sciocco per gli adulti e spaventoso per i
bambini», ma soprattutto per il fatto che il cast era costituito solo da gente
di colore, una cosa non ancora apprezzata all'epoca dell'uscita del film.
Pryor e Ted Ross ricevettero critiche positive per la recitazione, mentre
Jackson descrisse _The Wiz_ come uno dei momenti più interessanti e magici
della sua gioventù e l'attore Ray Bolger (lo spaventapasseri del film del
1939) espresse un giudizio abbastanza positivo su di lui.

È durante le riprese di questa pellicola che il cantante incontrò il musicista
Quincy Jones, che di lì a poco produrrà per lui alcuni album, rendendolo una
popstar di fama mondiale. Negli Stati Uniti dagli inizi degli anni Ottanta in
poi il film fu distribuito in VHS e trasmesso sulle reti televisive incassando
altri 10 milioni di dollari. A distanza di anni, soprattutto per il Giorno del
ringraziamento, viene programmato regolarmente.

Nel 2008, trentesimo anniversario della uscita del film, fu pubblicata
un'edizione speciale in DVD, che fu abbastanza venduta dopo la morte di
Jackson.

Uno degli spot pubblicitari del film all'epoca dell'uscita nelle sale
affermava che _The Wiz_ fosse addirittura un rifacimento del classico _Il mago
di Oz_. In effetti le due pellicole presentano varie somiglianze:

Altri progetti

