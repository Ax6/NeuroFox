Una **biblioteca** è un'istituzione culturale finalizzata a soddisfare bisogni
informativi quali studio, aggiornamento professionale o di svago di una utenza
individuata secondo parametri predefiniti, realizzato sulla base di una
raccolta organizzata di supporti delle informazioni, fisici (libri, riviste,
CD, DVD) o digitali (accessi a basi di dati, riviste elettroniche).

Si considerano biblioteche tanto le raccolte costituite per uso personale
quanto quelle costituite da enti privati e pubblici. Queste ultime, in base
alla legge italiana, forniscono un servizio pubblico essenziale[1].

La biblioteconomia considera parte del "sistema biblioteca" anche i servizi di
informazione al pubblico (tipicamente la ricerca bibliografica e l'istruzione
all'uso delle raccolte e dei servizi) e, in quanto funzionali alla
conservazione e fruizione del patrimonio documentale, anche le attività di
gestione della biblioteca purché specifiche (non considera tali, pertanto, le
generiche attività amministrative e gestionali se indistinguibili da quelle
dell'ente proprietario della biblioteca).

La voce è composta di due parole greche: βιβλίον ( _biblíon_ , "libro",
"opera") e θήκη ( _théke_ , "scrigno", "ripostiglio").

Il termine βιβλίον ( _biblíon_ ) differisce da βίβλος ( _bíblos_ ). Βίβλος era
il nome dato alla corteccia interna del papiro (βύβλος, _býblos_ ), e visto
che questo materiale era usato come supporto per la scrittura, in epoca attica
la parola βίβλος divenne, per estensione, sinonimo di "libro". Anche Βιβλίον
nasce come identificativo della "carta" o della "lettera" su cui si scrive, ma
presto tende a diventare sinonimo non solo di "libro scritto", bensì di "opera
letteraria", di vero e proprio contenuto di cui il libro è mero contenitore.

Mentre nel greco moderno esiste la parola βιβλιοθήκη ( _vivliothikì_ , nella
pronuncia itacista), non ve n'è traccia nel greco classico. È attestata però
la voce βιβλιοφυλάκιον ( _bibliofylákion_ ) con il significato di "deposito di
libri", "archivio di libri". Dione Crisostomo, nel I secolo d.C., dà alla
stessa parola βιβλίον il valore di "biblioteca".

In inglese si usa la parola _library_ derivata dal latino _liber_ , libro.

Fonte: Giuliano Vigini, _Glossario di biblioteconomia e scienza
dell'informazione_ , Milano 1985.

L'esistenza di biblioteche nelle città-stato del Vicino Oriente antico è
documentata da numerose testimonianze e reperti archeologici. Si tratta in
effetti di collezioni di tavolette d'argilla di contenuto vario: per buona
parte queste raccolte sono piuttosto degli archivi dal momento che conservano
la contabilità dei magazzini regi, testi di legge, atti amministrativi,
sentenze giudiziarie, corrispondenza diplomatica. Solo alcuni testi contenuti
in queste raccolte possono essere considerati veri e propri libri.

Le più antiche raccolte di tavolette pervenute sono quelle di Ebla (circa
17.000 tavolette) e Lagash (ca 30.000), risalenti alla seconda metà del III
millennio a.C..

Al II millennio a.C. risalgono le collezioni di tavolette scoperte a Nippur
(ca 30.000), Mari (più di 25.000 tavolette), Ḫattuša, (oltre 30.000), e
Ugarit.

A Ninive gli archeologi hanno rinvenuto in una parte del palazzo reale di
Assurbanipal 22.000 tavolette d'argilla, corrispondenti alla biblioteca ed
agli archivi del palazzo del VII secolo a.C.. In questa biblioteca sono state
trovate le versioni integrali dei poemi mesopotamici, su cui si basano le
odierne edizioni.

Abbiamo notizia di una biblioteca pubblica nell'Atene classica, fondata da
Pisistrato intorno al 550 a.C.. Tale informazione è tuttavia contestata dagli
studiosi[3][4]. Più certa è l'esistenza della raccolta privata del Peripato,
spesso chiamata "biblioteca di Aristotele", ma anche su di essa le notizie non
sono concordanti[3].

La più celebre biblioteca dell'antichità è senza dubbio la Biblioteca di
Alessandria, in Egitto, creata nel III secolo a.C.: aveva circa 49.000 volumi
al tempo di Callimaco e 700 000 al tempo di Giulio Cesare. Le vicende
riguardanti il presunto incendio della biblioteca di Alessandria nel 47 a.C. e
quello ad opera del califfo Omar rimangono dubbie: probabilmente la Biblioteca
decadde già durante l'Impero Romano[3]. L'altra grande biblioteca dell'età
ellenistica era quella di Pergamo, fondata da Eumene II con un patrimonio di
200.000 volumi. La biblioteca di Alessandria e quella di Pergamo furono
istituzioni rivali per secoli. Oltre ad esse vi erano biblioteche di media
rilevanza come quelle attestate ad Atene, Rodi ed Antiochia.

Anche a Roma esistevano grandi biblioteche, inizialmente private, come quelle
famose di Attico e di Lucullo. La prima biblioteca pubblica fu quella
istituita sull'Aventino da Asinio Pollione nel 39 a.C.. Successivamente, in
età augustea, furono fondate quelle presso il Portico di Ottavia vicino al
Teatro di Marcello e quella nel Tempio di Apollo Palatino. Traiano fondò la
Biblioteca Ulpia presso il foro che portava il suo nome.[5]. Altre biblioteche
furono fondate e come effetto di ciò, durante il periodo imperiale, il numero
delle biblioteche pubbliche a Roma passò dalle 3 del I secolo alle 28
attestate nel 377.

In altre città dell'Impero furono fondate biblioteche provinciali, come la
Biblioteca di Celso ad Efeso; due biblioteche furono fondate ad Atene, una a
Cartagine. Inoltre continuavano ad esistere le biblioteche di Alessandria e
Pergamo.

Con l'affermarsi del Cristianesimo nella Tarda Antichità, vennero fondate
biblioteche specificamente dedicate alla letteratura cristiana, fra le quali
la più importante[3] fu quella del Didaskalaeion di Cesarea, fondata nel III
secolo e probabilmente chiusa con la conquista araba della città nel 638[6].

La crisi che pervase il mondo occidentale dopo la caduta dell'impero romano
interessò anche le biblioteche. La prima testimonianza medievale di una nuova
biblioteca riguarda quella creata nel 550 da Cassiodoro nel _Vivarium_ di
Squillace in Calabria.

Nel Mediterraneo orientale, invece, le biblioteche continuavano a fiorire,
innanzitutto la Biblioteca Imperiale o Palatina di Costantinopoli, fondata nel
357 da Costante II[7]. Poi vi erano le biblioteche patriarcali, specializzate
in testi cristiani, ed anche in questo ambito quella di Costantinopoli era la
più importante. Infine c'erano le biblioteche monastiche, le più importanti
delle quali sono quelle del monastero di Santa Caterina del Monte Sinai e
quelle dei monasteri del Monte Athos. Queste biblioteche monastiche sono
sopravvissute fino ad oggi e costituiscono un'importante fonte per la
conoscenza delle Sacre Scritture.

Nel mondo islamico, il califfo abbaside al-Maʾmūn fondò nel IX secolo a
Baghdad la _Bayt al-Ḥikma_ ("Casa della sapienza"), la cui biblioteca
raggiunse, al momento della sua massima acme, la cifra sbalorditiva per
l'epoca di quasi mezzo milione di volumi.  
Nel secolo successivo, i califfi omayyadi di Cordova \- e nella fattispecie
al-Ḥakam II \- raccolsero nel loro palazzo una biblioteca di circa 400 000
volumi: lo stesso numero della biblioteca della biblioteca dal governatore di
Almería.[8] Nel 1005 il califfo fatimide al-Ḥākim fondò al Cairo la _Dār al-
Ḥikma_ ("Casa della conoscenza"), di ispirazione ismailita, che contava almeno
600 000 volumi.[9]

Ogni città del Maghreb e del Mashreq aveva una sua biblioteca, più o meno
fornita, arricchita dalla munificenza dei regnanti e da donazioni eseguite
nello spirito che animava e regolamentava le fondazioni pie e che condusse
anche all'istituzione di numerosissime scuole finalizzate all'insegnamento
della lettura[10] e della scrittura. Assai consistenti erano ad esempio le
biblioteche istituite a Baghdad dal sovrano buwayhide ʿAḍud al-Dawla e a
Tashkent (allora al-Shash) dal Sultano samanide Nūḥ b. Manṣūr. Di minore, ma
non per questo trascurabile, rilevanza era la biblioteca yemenita dei Rasulidi
che, nel XIII secolo poteva annoverare circa 100 000 volumi manoscritti.[11]
mentre in Iraq la biblioteca Ḥaydariyya nella moschea principale di Najaf
aveva da 40 000 a 400 000 libri.[12] e ad Amad (Diyarbakir), la cifra
raggiungeva nel 1183 lo strabiliante numero di 1 040 000 manoscritti.[13]

La formazione di grandi raccolte librarie riprese in Occidente con la
rinascita carolingia, grazie soprattutto all'espansione dei monasteri
benedettini.

I frati impiegavano molto del loro tempo negli _scriptoria_ , laboratori di
copiatura dei manoscritti associati alle biblioteche monastiche. Tra le
raccolte librarie più importanti sono da menzionare quella dell'Abbazia di
Montecassino, quella del cenobio di Bobbio, quella dell'Abbazia di Cîteaux e
quella dell'Abbazia di San Gallo. Vanno altresì menzionate anche le importanti
biblioteche dell'Abbazia di Novalesa, dell'Abbazia di Nonantola, dell'abbazia
di Pomposa e dell'Abbazia di Praglia. Questo lavoro ha permesso la
trasmissione di opere antiche che altrimenti si sarebbero irrimediabilmente
perse.

Dall'XI secolo la costituzione di scuole collegate ai vescovati diede un forte
impulso alla creazione di biblioteche capitolari, come quelle di Lucca e di
Verona. Un altro incremento delle biblioteche si ebbe dal XII secolo con
l'organizzazione delle prime università, per esempio a Bologna ed a Parigi,
con la costituzione delle prime biblioteche adibite allo studio.

La diffusione dei libri miniati fu uno stimolo notevole alla creazione di
raccolte librarie presso le corti europee, come la biblioteca di Luigi IX.

Il Rinascimento fu l'epoca determinante per la nascita delle biblioteche in
senso moderno. Un importante impulso a tale cambiamento fu dato dallo spirito
umanistico che, patrocinato dai varii signori rinascimentali, fece nascere le
prime biblioteche "laiche", come quella Viscontea-Sforzesca (originariamente
conservata nel castello di Pavia e portata in Francia da Luigi XII nel
1499[14]), la _Malatestiana_ di Cesena, la _Estense_ a Ferrara (poi trasferita
a Modena), la _Gonzaghesca_ a Mantova, la _Laurenziana_ di Firenze, la
_Marciana_ di Venezia.

Accanto alle biblioteche "laiche" si svilupparono anche biblioteche
ecclesiastiche. La più importante di esse è certamente la _Biblioteca
Apostolica Vaticana_ , fondata da papa Sisto IV nel 1475. Anche la _Marciana_
nacque da una raccolta ecclesiastica, quella del Cardinal Bessarione. Infine,
il Cardinal Federico Borromeo fondò la _Biblioteca Ambrosiana_ di Milano.

Determinante per la nascita di grandi biblioteche fu l'invenzione della
stampa, che verso la fine del XV secolo moltiplicò il numero e la
disponibilità dei volumi, in quanto ridusse il costo della produzione
libraria.[15] Il maggior pregio delle biblioteche rinascimentali rimane,
tuttavia, il numero e l'importanza dei manoscritti di opere greche, latine e
paleocristiane, che esse conservano.

Fuori d'Italia le più importanti biblioteche rinascimentali furono la
_Biblioteca Palatina_ di Heidelberg e la _Biblioteca Corviniana_ di Budapest,
poi smembrate.

Nel XVI secolo la diffusione delle prime case editrici, soprattutto a Venezia,
ad Amsterdam, a Lione, a Lipsia, favorì la circolazione degli esemplari delle
opere in tutta Europa e quindi la loro raccolta nelle biblioteche.

Nella prima metà del Seicento si assiste alla nascita delle prime grandi
biblioteche pubbliche, come la _Biblioteca Angelica_ di Roma, la _Biblioteca
Ambrosiana_ di Milano, la _Biblioteca Bodleiana_ di Oxford e quella della
Università di Cambridge.  
Vi erano poi importanti collezioni private di personaggi famosi, come
Mazzarino e Richelieu, alla morte dei quali le raccolte confluivano nelle
biblioteche pubbliche.

A partire dal 1660 si svilupparono le grandi biblioteche nazionali delle
monarchie europee, come la Staatsbibliothek zu Berlin (1661), la _Bibliothèque
Nationale de France_ di Parigi (1692), la _Biblioteca Nazionale Austriaca_ di
Vienna (1722), la _British Museum Library_ di Londra (1753) e la _Biblioteca
Nazionale Russa_ di San Pietroburgo (1795).

Lo sviluppo delle biblioteche si intensifica verso la fine del XVIII secolo e
per tutto il XIX secolo, anche per il trasferimento delle collezioni private
nelle strutture pubbliche.

Nel 1800 viene fondata la _Library of Congress_ di Washington.

Ma è a partire dal XX secolo, con la nascita della scienza biblioteconomica,
che le biblioteche conoscono una radicale trasformazione, dovuta da una parte
al miglioramento dei cataloghi, alla Classificazione della Library of Congress
diffusa in tutti gli Stati Uniti, ed all'impulso alla classificazione delle
opere, grazie ai contributi di Melvil Dewey (vedi Classificazione decimale
Dewey) e di Eugène Morel, e dall'altra alla spinta data alla formazione
professionale dei bibliotecari, accompagnata da una più intensa cooperazione
tra le biblioteche. In questo periodo si assiste anche alla diversificazione
delle attività bibliotecarie, mediante l'organizzazione di mostre, incontri di
lettura e conferenze ed il miglioramento dei servizi offerti agli utenti.

Lo sviluppo delle biblioteche pubbliche si intensifica in Italia a partire
dagli anni 1970, in relazione alla legge n.382/1975 sull'ordinamento delle
Regioni che, in attuazione dell'articolo 117 della Costituzione, trasferiva
alle Regioni le competenze sulle biblioteche di ente locale e sullo sviluppo
della scuola dell'obbligo e della scolarizzazione.

Dagli anni 1980 si assiste ad un crescente sviluppo dell'utilizzo del computer
per l'informatizzazione dei cataloghi e per la gestione del prestito; oltre ai
software gestiti su mainframe la diffusione dei pc favorisce l'automazione di
piccole biblioteche[16]. Con lo sviluppo di Internet alla fine degli anni
1990, il servizio si estende anche alla messa a disposizione degli utenti di
selezioni tematiche di siti web di qualità ed a molte iniziative di
alfabetizzazione su Internet per gli utenti. E successivamente all'avvento
della biblioteca digitale.

In Italia il Codice dei beni culturali del 2004, all'articolo 101, definisce:
"«biblioteca», una struttura permanente che _raccoglie e conserva_ un insieme
organizzato di libri, materiali e informazioni, comunque editi o pubblicati su
qualunque supporto, e ne _assicura la consultazione al fine di promuovere la
lettura e lo studio_ ;".

Sui ritardi nell'applicazione della normativa per la promozione e la
valorizzazione dei Libro-bene-culturale, e sul conseguente difficile accesso
al nostro patrimonio librario "conservato" nelle biblioteche pubbliche antiche
o di qualsiasi altro "tipo", vedi la raccolta ragionata di brani "fruizione
negata"[17].

Col termine "letteratura grigia" si intende tutto il materiale ritenuto
effimero ed escluso dalla catalogazione OPAC, e dalla presenza stessa in
biblioteca: rapporti, tesi, opuscoli divulgativi, giornali cosiddetti _house
organ_ di una qualche comunità (scolastici, sindacali, di partito, aziendali,
ecclesiali), a volte particolarmente curati nella veste grafica e importanti
fonti primarie storiche ed informative.

  

Altri progetti

