L’ **ASD Vico Equense 1958** è la principale società calcistica di Vico
Equense (NA), che attualmente milita nel campionato di Promozione Campania.

Tra il 1929 e il 1931 nasce a Vico Equense una società di calcio, l' **Unione
Sportiva Aequa** , che sarebbe diventata la progenitrice della società "Città
di Vico Equense". Nei decenni successivi, la squadra disputò campionati minori
come quello organizzato dalla penisola sorrentina, nel quale non mancavano
accesi derby con il Sorrento e il Capri. Fino al 1943 la squadra prese parte a
questo campionato, che fu interrotto per gli avvenimenti bellici di quegli
anni.

Nel 1946, la squadra fu ricomposta in occasione della fine del 2° Conflitto
Mondiale, anche se molto faticosamente. All'inizio la nuova squadra era
composta prevalentemente da giovani della zona e fu iscritta al Campionato di
2ª Categoria. Pochi anni dopo, nel 1958, la società venne rifondata e prese la
denominazione di "Acli Aequa", che fu iscritta al Campionato di 1ª Categoria.
Da allora, grazie al supporto del Comune di Sorrento, la squadra poté
disputare le proprie partite allo Stadio Italia, fino alla costruzione
dell'impianto sportivo di Massaquano, avvenuta nel 1968.

Nel 1971, in appena pochi mesi, al comando della società ci fu un
avvicendamento che portò Raffaele Castellano ad essere il nuovo presidente.
Castellano promise fin dall'inizio risultati migliori, che arrivarono
nell'anno successivo: la squadra si classificò prima nel campionato di 1ª
Categoria e fu promossa nella categoria superiore. L'impresa fu memorabile, ma
durò per poco tempo: l'anno dopo infatti, la squadra retrocesse, ritornando
nuovamente in 1ª Categoria. Si dovette aspettare il 1980 per rivedere la
selezione nel campionato di Promozione.

La società, dopo essere retrocessa nelle categorie inferiori nel 1984, decise
di acquistare il titolo del Capri, continuando a disputare il campionato di
Promozione. Negli anni successivi la società ottenne risultati altalenanti,
oscillando sempre tra categorie inferiori.

La delusione per le mancate promozioni fu grande finché maturò l'idea di
fondere la società con le altre realtà calcistiche cittadine (1998), la cui
denominazione fu "U.S.C. Aequa".

La squadra fu iscritta al campionato di 3ª categoria e, in pochi anni, vinse
diversi campionati raggiungendo successivamente l'Eccellenza.

Nel 2003 l'Aequa, la Juvequense e il Vico, si unirono dando vita all' "A.S.
Città di Vico Equense", in modo tale da formare nuovamente un'unica realtà
cittadina. Il 20 aprile 2008 il Vico Equense ha conquistato la storica
promozione in Serie D grazie al 4-3 in casa con la Real Ebolitana stabilendo
inoltre il record di punti (79) in categoria. Nella Serie D 2008-2009 la
squadra si è classificata al secondo posto nel girone I alle spalle del
Siracusa e nei successivi play-off ha raggiunto la finale venendo però
sconfitta con il risultato di 1-3 da parte della Nocerina. Nonostante ciò ha
conquistato per la prima volta nella sua storia la promozione in Lega Pro
Seconda Divisione grazie al ripescaggio per completamento organici[1]. Nella
Lega Pro Seconda Divisione 2009-2010 la società ha chiuso il campionato al
penultimo posto conquistando comunque l'accesso ai play-out conto l'Isola
Liri. La gara di andata in casa ha visto il Vico imporsi con il risultato di
2-0 ma in quella di ritorno è stato sconfitto dai laziali con lo stesso
risultato e così, dopo una sola stagione tra i professionisti, è retrocessa in
Serie D per il peggior piazzamento in classifica. Il 9 luglio 2010 ,inoltre,
non si è iscritta al campionato di Serie D 2010-2011[2][3]. Per la stagione
2010-2011 è riuscita comunque ad iscriversi al campionato di Prima Categoria,
vincendolo e conquistando l'aritmetica promozione il 7 maggio 2011 con un 4-1
casalingo contro il Ristor Lettere. L'anno seguente ha partecipato al
campionato di promozione raggiungendo i play-off, venendo eliminata dal
Positano. Nell'estate del 2012 è stata ripescata in Eccellenza insieme al
Football Club Sant'Agnello. Il 9 maggio 2013 ha vinto il girone B di
Eccellenza venendo promossa in Serie D. Il Vico Equense Calcio 1958
(denominazione assunta dopo la promozione in Lega Pro) però, nonostante la
promozione sul campo, non ha effettuato nuovamente l'iscrizione alla stagione
successiva, sparendo così dal panorama calcistico campano. Ciò nonostante il
calcio il città non è scomparso grazie al titolo di serie D del Real SM Hyria,
dando vita al F.C. Real Città di Vico Equense. Nel campionato di Serie D
2013-14 la squadra è arrivata ai play-out, che ha perso contro il Grottaglie,
retrocedendo così in Eccellenza. L'anno seguente ha partecipato all'Eccellenza
Campania girone B qualificandosi ai play-off. Dopo i playoff persi con la
Scafatese non si è iscritta al successivo campionato perché il titolo della
Real SM Hyria è tornato nel comune di San Giorgio a Cremano, non avendo mai
ottenuto ufficialmente il cambio di denominazione e sede sociale[4]. Una nuova
società, denominata stavolta ufficialmente **Real Città di Vico Equense Calcio
1958**[5] è successivamente ripartita dalla Prima Categoria 2015-16[6] ma nel
bel mezzo del campionato si è ritirata a causa di problemi societari[7].
Nell'estate del 2016 dopo il fallimento del Real Vico, un'ulteriore nuova
società è stata creata grazie al titolo del Millenium Bellavista S.C., club di
Portici. È nato così l' F.C. Vico Equense 2016[8] che ha partecipato al
Campionato di Prima Categoria Campania 2015-16 nel girone E, chiudendolo al
primo posto e venendo quindi promosso in Promozione. Durante l'estate 2017 ha
assunto ufficialmente la denominazione di **A.S.D. Vico Equense 1958** ,
grazie alla fusione tra Millenium Bellavista e la Scuola Calcio Giovanni
Ferraro, riportando così la sede in città[9].

Il Vico Equense Calcio disputa le sue gare nello stadio comunale "Massaquano".
Esso dispone di 1000 posti a sedere e un gabbiotto che funge da sala stampa.
Vi sono tre spogliatoi, una terna arbitrale e una medicheria. Il campo è in
erba sintetica. La società disputa anche le sue sedute di allenamento in
questo stadio.

