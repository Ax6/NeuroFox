«I molti automi dell'epoca presente sono collegati al mondo esterno sia per
quanto riguarda la ricezione di impressioni, che per l'esecuzione di azioni.
Essi contengono organi sensoriali, effettori, e l'equivalente di un sistema
nervoso per il trasferimento dell'informazione dagli uni agli altri (...) Non
è affatto miracoloso che possano essere trattati in un'unica teoria assieme
con i meccanismi della fisiologia.»

Il termine **cibernetica** indica un vasto programma di ricerca
interdisciplinare, rivolto allo studio matematico unitario degli organismi
viventi e, più in generale, di sistemi, sia naturali che artificiali. La
cibernetica nacque durante gli anni della seconda guerra mondiale, su impulso
di un gruppo di ricercatori, tra i quali ebbe una parte predominante il
matematico statunitense Norbert Wiener.

Questi, provenienti da diverse formazioni, erano uniti dall'interesse allo
studio della vita e delle sue principali manifestazioni tramite gli strumenti
concettuali sviluppati dalle nuove tecnologie dell'autoregolazione, della
comunicazione e del calcolo automatico. Nel 1947 Wiener pubblicò un libro[2],
che ottenne grande successo, nel quale definiva l'ambito di interesse e gli
obiettivi della nuova disciplina, inaugurando anche l'uso del nuovo termine.

La cibernetica è nata dunque come un campo di studi comune tra l'ingegneria,
la biologia e le scienze umane. Già da questo si comprende l'importanza
fondamentale per la cibernetica dell'interdisciplinarità[3], che può essere
immediatamente confermata dall'esame dei _curricula_ estremamente variegati di
tutti i suoi protagonisti. Un'altra caratteristica metodologica generale del
metodo cibernetico è l'attenzione rivolta al comportamento (ed alla sua
descrizione matematica) degli oggetti del suo studio, più che ai dettagli
della loro struttura materiale. Da ciò deriverà una tendenza alla definizione
concettuale e, molto spesso, anche alla realizzazione fisica di modelli
artificiali della realtà biologica, grazie anche alle nascenti possibilità
della tecnologia elettronica[4][5].

L'interesse ad uno studio comparato di animale e macchina, o di conseguenza al
rapporto tra naturale ed artificiale, rappresenta una caratteristica comune a
tutti gli studiosi di cibernetica. L'ampiezza delle conseguenze di questo
atteggiamento è tale da coinvolgere vari problemi di interesse filosofico; la
cibernetica si caratterizza come una nuova forma di riduzionismo, innovatrice
rispetto alle forme tradizionali di meccanicismo per aver messo in luce
l'importanza del concetto di informazione nell'interpretazione dei fenomeni
della vita[6].

Per approfondire i contenuti della cibernetica al di là di queste sintetiche
definizioni, bisogna ricorrere all'esame del suo effettivo sviluppo storico e
delle diverse posizioni di chi ad essa si è richiamato, con una particolare
attenzione al pensiero dello studioso che ha creato il nome della nuova
disciplina. Si è trattato infatti di un fenomeno molto ampio, variegato ed
interpretato spesso in modo diverso dai suoi protagonisti[7].

Si può comunque dire che nel programma cibernetico si possono individuare tre
nuclei, chiaramente rilevabili anche nell'impianto dell'omonimo
libro[3][8][9].Il primo, che accompagna tutta l'opera di Wiener, e nel quale è
fondamentale l'apporto del fisiologo A. Rosenblueth, consiste in un metodo di
analisi dei fenomeni biologici basato sull'uso del concetto di retroazione e,
più in generale, di scambio di informazione, sia all'interno dell'organismo,
che tra questi e l'ambiente[10].

Esso si basa sulla constatazione che l'uso di questi strumenti, nati per
studiare il funzionamento di macchine costruite dall'uomo, può essere esteso
alla spiegazione di alcuni tra gli attributi fondamentali del vivente, quali
la tendenza al mantenimento della stabilità interna, la capacità di apprendere
(ovvero di modificare i propri comportamenti in funzione dell'esperienza) e
l'apparente orientamento ad uno scopo delle proprie azioni. In quest'ambito
possono essere collocati anche i contributi del britannico W. Ross Ashby[11].
Il secondo nucleo, che nasce tra il 1943 ed il 1945 con il contributo
essenziale di J. von Neumann, W. McCulloch e W. Pitts, riguarda l'estensione
di questo metodo di analisi alle funzioni cognitive del sistema nervoso
centrale ed alle nuove macchine calcolatrici digitali, considerate in modo
unitario dal punto di vista del concetto di computazione.

Il terzo, il cui sviluppo è legato alle _Macy Conferences on Cybernetics_ ,
tenute dal 1946 al 1953, vede l'estensione dei concetti cibernetici allo
studio delle scienze sociali[12]. Wiener peraltro non contribuisce
direttamente a questa estensione, dichiarandosi anche scettico sulla sua
possibilità[13]; l'uso dei concetti cibernetici nelle scienze sociali verrà
analizzato e promosso da studiosi provenienti da quel mondo, tra i quali
Margaret Mead e Gregory Bateson. Soprattutto quest'ultimo ha esercitato, nei
decenni successivi, un'influenza importante e duratura su varie discipline,
basando sulla cibernetica, oltre che lo studio di temi di antropologia e
psichiatria, una visione generale della realtà.

Il grande dibattito innescato dalla pubblicazione del libro di Wiener e dalle
_Macy Conferences_ durò alcuni anni, per poi spegnersi progressivamente.
Alcuni dei motivi di questa evoluzione erano interni alla stessa proposta di
Wiener; la sintesi che egli cercava si rivelò infatti sia prematura, in
relazione alle conoscenze dell'epoca in alcuni campi (ad esempio, la
fisiologia del sistema nervoso centrale), sia di ampiezza eccessiva per
produrre strumenti di ricerca efficaci. Non fu poi d'aiuto il successo
incontrato presso il pubblico dal nome e dalle idee della cibernetica, che
portò ad un uso spesso improprio del termine e ad un suo discredito nel mondo
della ricerca[14]. Altri ostacoli sorsero dalle divergenze, personali e
scientifiche, che divisero i fondatori della nuova disciplina, impedendo lo
stabilirsi di collaborazioni durevoli e di gruppi di lavoro
strutturati[15][16]. Anzi, il movimento cibernetico si trovò ad affrontare la
concorrenza di nuovi gruppi (ad esempio quello dell'Intelligenza Artificiale),
con analoghi interessi, che tuttavia preferivano organizzarsi autonomamente,
rivendicando anche una diversa visione su alcuni punti[17].

Pur se oggi è impossibile parlare della cibernetica come di una disciplina
attiva o di un movimento scientifico organizzato, le sue idee ed i problemi da
essa posti restano ancora al centro del dibattito scientifico in molti ambiti.
Il campo di studio delineato dalla cibernetica è oggi occupato da molte
discipline autonome che, pur se in qualche modo discendenti da una comune
radice, ne affrontano i temi con metodi non sempre conciliabili in un quadro
unitario[18].

La cibernetica può essere considerata il punto di arrivo di alcune linee di
pensiero, sviluppatesi nei decenni precedenti gli anni '40 del secolo scorso,
in discipline quali la matematica, la tecnologia, la fisiologia generale e del
sistema nervoso, la psicologia. Ne ripercorriamo qui le tappe essenziali[19].

La parola greca antica _kybernetes_ (κυβερνήτης) indica il pilota di una
nave[20]. La radice _kyber_ sta per _"timone"_ e trova un parallelo nel latino
_guber_ , che ritroviamo nel _gubernator_ , timoniere. _Kyber_ e _guber_ fanno
evidente riferimento ad una comune progenitrice indoeuropea che significava
timone. In ambedue le lingue il termine assume anche, per estensione, un
significato metaforico che sta ad indicare colui che guida, o governa, una
città o uno Stato: già nel greco di Platone[21] è attestata, in questo
significato più ampio di _arte del governo_ , l'espressione _kybernetikès
techne_.

Nell'accezione politica di Platone, il termine viene ripreso nel 1834 da
Ampère, nella sua ampia classificazione delle scienze, e qualche anno più
tardi anche dal filosofo polacco Trentowski[22].

Intanto, con la rivoluzione industriale, nasceva per la prima volta l'esigenza
di costruire macchine che fossero in grado di regolare il proprio
funzionamento in modo automatico, cioè senza l'intervento umano. L'esempio
tipico è quello della macchine a vapore, che per le sue applicazioni
industriali doveva stabilizzare la velocità di rotazione in condizioni di
carico variabili. Questo problema di controllo fu risolto per primo nel 1789
da James Watt, con il cosiddetto _regolatore centrifugo di velocità_; fu però
necessario quasi un secolo, prima che James Clerk Maxwell, nel 1868,
descrivesse matematicamente il funzionamento del regolatore, individuando le
condizioni di un suo comportamento stabile. Maxwell introdusse in questa
occasione il termine _governor_ , per indicare il meccanismo di
regolazione[23].

Indipendentemente da Platone ed Ampere, ma con un esplicito omaggio a Maxwell,
il termine fu reintrodotto da Wiener nell'estate del 1947, anglicizzato in
_cybernetics_ , nell'atto di dare il titolo al proprio libro pubblicato l'anno
successivo: _Cybernetics or Control and Communication in the Animal and the
Machine_[24]. Nelle intenzioni del suo autore, il libro proponeva un vasto
programma di ricerca ed, in prospettiva, teneva a battesimo una nuova scienza,
fondata appunto sullo studio unificato di animali e macchine dal punto di
vista delle teorie del controllo automatico, della comunicazione e del calcolo
automatico.

Al momento della sua creazione, il termine conobbe un successo molto elevato,
sia in ambito scientifico che presso il pubblico. Quest'ultimo continua ancora
oggi, seppure in un senso improprio e lontano dal significato originale,
attraverso l'uso del prefisso _"cyber-"_ (talvolta italianizzato in _"ciber-"_
) ad indicare genericamente una connessione con la moderna tecnologia
dell'informazione[25]. L'uso scientifico del termine è invece declinato,
parallelamente alla vitalità del movimento, dopo la dispersione del gruppo
originale dei primi scienziati raccolti attorno a Wiener e la morte di questi
nel 1964.

Molti degli strumenti di analisi della cibernetica derivano da alcune
tecnologie, legate da un comune interesse nella elaborazione
dell'informazione, che ricevettero un particolare impulso dallo sviluppo dei
dispositivi elettronici durante la prima metà del XX secolo.

L'evoluzione storica della teoria dei _sistemi di controllo
automatico_[26][27][28] inizia praticamente con la regolazione del
funzionamento dei motori a vapore. Sulla base del lavoro pionieristico di
Maxwell alcuni matematici, tra i quali A. Hurwitz e E. Routh, definirono dei
metodi di verifica della stabilità del sistema, pur se in una prospettiva che
restava lontana dalla pratica di progetto. Le applicazioni crebbero molto nei
decenni successivi, ma restarono sostanzialmente confinate allo sviluppo di
servomeccanismi, nell'ambito dei campi di interesse dell'ingegneria meccanica,
finché la nascente tecnologia elettronica non aprì ambiti applicativi
totalmente nuovi. Nel 1927 Harold Black dei Bell Labs, per risolvere problemi
di comunicazione telefonica a lunga distanza, progettò il primo amplificatore
esplicitamente basato sull'uso della retroazione. In questo modo si poteva
aumentare la larghezza di banda dell'amplificatore, al costo però di maggiori
rischi di instabilità del sistema; l'attenzione su questi nuovi problemi
favorì lo sviluppo di nuovi studi sulla stabilità, più vicini alle esigenze
dei progettisti, quali quelli di Harry Nyquist e Hendrik Bode, anch'essi dei
Bell Labs. La pubblicazione, a partire dalla seconda metà degli anni quaranta,
dei primi trattati sui sistemi di controllo e la loro progettazione[29],
decretò la nascita del controllo automatico come disciplina autonoma.

Come quello dei controlli automatici, anche lo sviluppo delle _comunicazioni
elettriche_ (dal telegrafo, introdotto da Samuel Morse nel 1837, al telefono,
che Alexander Bell sperimentò con successo nel 1876, alle trasmissioni senza
fili, che dai brevetti di Tesla (1896) e di Marconi (1897) portarono fino alla
radio ed al radar) vide delle forti innovazioni tecnologiche, ma una relativa
costanza dei problemi di base. Indipendentemente dalla tecnologia usata, è
sempre necessario, infatti, da un lato _codificare_ un messaggio prima di
inviarlo, al fine di migliorare la qualità della trasmissione attraverso un
determinato canale; dall'altro, _filtrarlo_ in ricezione, per eliminare o
ridurre il rumore indesiderato, inevitabilmente aggiunto dalla trasmissione.

Le necessità belliche favorirono la progettazione di sistemi complessi, nei
quali interagivano i problemi di controllo e quelli di comunicazione. Nei
sistemi di puntamento antiaereo, ad esempio, la velocità di reazione richiesta
dalla rapidità del volo aereo imponeva l'automazione di funzioni
precedentemente svolte da operatori umani; ora la rilevazione della posizione
del bersaglio era affidata al radar, mentre il puntamento delle armi veniva
gestito da servomeccanismi. La velocità dei bersagli poneva anche il problema
di dirigere il tiro in modo predittivo, cioè non verso la posizione attuale
del bersaglio, ma verso quella nella quale, nel prossimo futuro, fosse massima
la probabilita' di trovarlo al momento dell'impatto con il proiettile[30]. Sia
il MIT che i Bell Labs lavorarono per il governo USA alla soluzione dei molti
problemi tecnici posti dalla progettazione di questi apparati. Al MIT,
all'inizio degli anni '40, Wiener affrontò il problema con la collaborazione
dell'ingegnere J. Bigelow; da questa attività nacque la consapevolezza sulla
pervasività della retroazione e sulla sua funzione nei meccanismi orientati al
raggiungimento di un fine[31][32][33]. Per eliminare dai segnali ricevuti dal
radar il rumore indesiderato ad esso sovrapposto, ed individuare la posizione
futura del bersaglio mobile, sulla base delle informazioni deducibili dalla
sua storia passata, Wiener sviluppò una teoria unificata di filtraggio e di
predizione[34], poi pubblicata nel 1949[35].

Questi risultati di Wiener risolvevano in modo generale il tipico problema di
filtraggio della tecnica delle comunicazioni, inquadrandolo nell'ambito della
teoria statistica. Negli stessi anni, sviluppando il lavoro già intrapreso dai
suoi colleghi dei Bell Labs Nyquist ed Hartley, C. E. Shannon pubblicò i suoi
due fondamentali articoli su _A Mathematical Theory of Communication_[36], che
davano un fondamento quantitativo al concetto di informazione ed alle
operazioni di codificazione, fondando la moderna teoria dell'informazione.
Anche in questo lavoro la trasmissione viene considerata come una teoria
statistica; lo stesso Shannon rese esplicitamente omaggio alla tradizione
della meccanica statistica utilizzando il termine _"entropia"_[37] come
sinonimo di "quantità di informazione". Questo risultato confermò Wiener nella
convinzione che la teoria generale dei sistemi di comunicazione e controllo,
sia naturali che artificiali, che egli voleva creare, non poteva che avere una
base statistica[38].

La nascita delle _macchine calcolatrici_ è un processo che ha avuto le sue
radici concettuali nei secoli precedenti al novecento, ma che di fatto ha
iniziato a produrre risultati significativi con la disponibilità dei primi
dispositivi elettromeccanici e, soprattutto, elettronici a vuoto. Nei decenni
tra le due guerre assistiamo ad uno sviluppo tecnologico impetuoso che portò
alla costruzione, durante la II guerra mondiale, di macchine calcolatrici
pienamente funzionanti, fondamentali per la soluzione di importanti problemi
militari. Tuttavia, in questo processo un ruolo fondamentale fu svolto da una
intuizione che proveniva da un ambito apparentemente lontano, quello delle
ricerche sulla logica ed i fondamenti della matematica. Nel 1936, infatti,
Alan Turing pubblicò il suo lavoro _On Computable Numbers, with an Application
to the Entscheidungsproblem_ ,[39] nel quale definiva un modello di macchina
calcolatrice, oggi nota come macchina di Turing, per analizzare il concetto
logico-matematico di “computabilità”. Questa macchina, anche se di livello
astratto, e pensata per scopi esclusivamente teorici, rappresenta tuttavia il
modello del moderno calcolatore elettronico digitale. Questo può essere
considerato definitivamente nato negli USA con le macchine ENIAC ed EDVAC; un
report del 1945, redatto da John von Neumann[40], che descrive il
funzionamento del secondo, definisce un modello di architettura, detto appunto
di von Neumann[41], seguito da praticamente tutti gli elaboratori prodotti da
allora[42]. È interessante notare come von Neumann fosse ben conscio
dell'influenza del lavoro di Turing sullo sviluppo successivo delle macchine
calcolatrici automatiche[43].

La connessione tra calcolatori e logica fu ribadita nel 1937 da Shannon, che
nella propria tesi di _Master_ al MIT _A Symbolic Analysis of Relay and
Switching Circuits_[44] dimostrò come il calcolo delle proposizioni espresso
dall'algebra di Boole potesse essere usato per analizzare e progettare l'
_hardware_ di un calcolatore digitale.

Nell'ambito della fisiologia, già nel secolo XIX Claude Bernard aveva
identificato una delle caratteristiche fondamentali degli esseri viventi nella
capacità di mantenere, nel proprio " _milieu intérieur_ " (o "ambiente
interno", costituito dai fluidi circolanti nel corpo), la costanza nel tempo
dei parametri che garantiscono la vita. Queste osservazioni vennero riprese
dai fisiologi J. S. Haldane e L. J. Henderson all'inizio del secolo
successivo, e finalmente sviluppate appieno dal fisiologo americano Walter
Cannon, che nel suo libro _The wisdom of the body_ (1932), richiamandosi
esplicitamente a Bernard, presentò una descrizione di vari sistemi di
controllo presenti negli organismi viventi (quali quelli della composizione
del sangue o della temperatura del corpo). Cannon chiamò omeostasi la capacità
degli essere viventi di mantenere invariati i propri parametri vitali,
reagendo ai disturbi esterni che tendono ad alterarli. In questo modo Cannon
stabiliva esplicitamente, per la prima volta, un legame tra lo studio della
fisiologia degli organismi e quello della stabilità delle macchine o, più in
generale, di _"altri tipi di organizzazioni"_[45][46].

L'interesse della cibernetica allo studio comparato di animali e macchine ha
le sue radici nella lunga storia degli automi, cioè di macchine in grado di
imitare funzioni tipiche degli esseri viventi. Chi ha ideato e costruito
automi, dall'antichità classica in poi, si è sempre preoccupato delle funzioni
meccaniche ed energetiche necessarie per dotarli della capacità di compiere
azioni autonome. Dall'inizio del secolo XX il concetto di automa mostra una
importante evoluzione; le loro funzioni iniziano ad includere in maniera
crescente anche la capacità di interazione con l'ambiente circostante, dal
quale la macchina può ricevere delle informazioni che, a loro volta,
contribuiscono ad influenzarne il comportamento[47].

Questo processo può essere esaminato nell'ambito della discussione tra
fisiologi e psicologi, in atto dall'inizio del secolo scorso,
sull'interpretazione dei fenomeni della vita. In un dibattito che coinvolgeva
studiosi quali Loeb, Thorndike, McDougall, Meyer, Hull, Rashevsky, Craik, si
confrontavano una concezione meccanicista e riduzionista dei fenomeni
biologici, di origine positivista, ed una vitalistica. Per la prima volta la
nascente tecnologia elettromeccanica permetteva di concepire, ed anche di
costruire, macchine, sia pure rudimentali, che potevano essere usate per
dimostrare come un oggetto inorganico potesse simulare una funzione tipica
dell'animale, in quanto rivolta ad uno scopo, quale, ad esempio,
l'orientamento verso la sorgente di uno stimolo, o intelligente, quali la
memoria e l'apprendimento. Si trattava degli esordi di un riduzionismo di tipo
nuovo, nel quale era fondamentale (anche se non sempre chiaramente
riconosciuto ed enunciato) il concetto di scambio di informazioni tra automa
ed ambiente[48].

A partire da queste origini la progettazione, anche solo ideale, e la
costruzione di automi, nello spirito indicato, è divenuto poi uno strumento
costante di analisi della cibernetica. Tra gli esempi di automi più noti,
concepiti dai principali esponenti della disciplina, si possono citare tra gli
altri l' _”omeostato”_ di Ross Ashby[49], la _”tartaruga”_ di Grey Walter[50],
il _”topo”_ solutore di labirinti di Shannon, la _”cimice"/"tignola”_ di
Singleton e Wiener, che illustra i meccanismi neurologici del tremore degli
arti[51], eccetera[52][53].

Lo stesso Wiener fa risalire la nascita delle idee che condussero alla
cibernetica ad un ciclo di incontri tenuti, a partire dagli anni '30 e fino al
1944, presso la Harvard Medical School, dove medici e ricercatori discutevano
con matematici, fisici ed ingegneri di problemi interdisciplinari e di metodo
scientifico[3]. Wiener, all'epoca un matematico del MIT già affermato,
incontrò qui il fisiologo messicano Arturo Rosenblueth, che conduceva gli
incontri e che divenne poi suo collaboratore in varie ricerche sui meccanismi
di controllo neuromuscolari, oltre che principale interlocutore sui problemi
metodologici[54]. Rosenblueth era allievo di Cannon, che ad Harvard dirigeva
il dipartimento di Fisiologia della Medical School[55][56].

Successivamente, al MIT, Wiener si dedicò al progetto dei sistemi di
puntamento antiaereo, lavorando con il matematico ed ingegnere Julian Bigelow,
anche qui in un ambito interdisciplinare che coinvolgeva matematica e vari
campi della tecnologia.

La riflessione sulla retroazione sviluppata in queste esperienze condusse
Wiener, con Rosenblueth e Bigelow, a proporre, nell'articolo del 1943
_Behavior, Purpose and Teleology_[57], una forma di analisi basata, piuttosto
che sulla struttura interna degli oggetti di studio, sui loro comportamenti (
_behavior_ ) osservabili dall'esterno. Da questo punto di vista, macchine ed
organismi viventi sono assimilabili, in quanto ambedue in grado di perseguire
il raggiungimento di un obiettivo ( _purpose_ ), grazie all'uso di meccanismi
di retroazione. Questa, nei casi più complessi, può essere _predittiva_ , in
grado cioè di tenere conto dell'evoluzione temporale del suo obiettivo; ciò
accade, ad esempio, in un animale che caccia una preda in movimento, o in un
sistema di puntamento antiaereo, nel quale il tiro avviene verso la posizione
stimata futura del bersaglio. I comportamenti _teleologici_ vengono quindi
definiti come quelli orientati ad uno scopo e guidati dalla retroazione che in
questo modo diviene, da concetto puramente tecnologico, lo strumento di una
_"forma di analisi comune"_ che _"può essere usata per studiare i
comportamenti sia delle macchine che degli organismi viventi,
indipendentemente dalla loro complessità"_. Il mondo della biologia e
dell'intelligenza diventa così comprensibile senza richiedere l'ipotesi
dell'esistenza di una _causa finale_ , e quindi una visione metafisica o non
deterministica della realtà[10][58].

La modalità di analisi formalizzata nell'articolo sarà poi usata abitualmente
in ambito cibernetico da vari autori: per evitare di dover studiare sistemi di
struttura complessa o sconosciuta, ci si concentra invece sullo sviluppo di
modelli, anche semplici, che mostrino però i tratti essenziali del
comportamento di interesse[59][60].

Proposte analoghe erano state avanzate in Gran Bretagna negli stessi anni da
W. Ross Ashby[61] e da Kenneth Craik. Quest'ultimo, uno psicologo coinvolto
anch'egli durante la guerra nell'analisi dei sistemi automatici di puntamento
antiaereo, prematuramente scomparso nel 1945, può essere considerato un vero
precursore della cibernetica, enunciatore di tesi simili a quelle di Wiener
sullo studio unificato di animale e macchina. Nello scritto _The mechanism of
human action_ (1943 - 1945, poi pubblicato postumo) aveva tracciato una
distinzione nell'analisi psicologica tra metodi _analitico_ e _sintetico_[62],
mostrando come modelli sintetici che impiegano la retroazione possono aiutare
a superare la barriera tra mondo inorganico ed intelligenza invocata dal
vitalismo.

Negli Stati Uniti, il mondo della ricerca scientifica entrò in contatto con il
calcolatore digitale negli anni della guerra ed in quelli immediatamente
precedenti. Wiener racconta che il suo interesse per questa tecnologia nacque
inizialmente dalla sua collaborazione con Vannevar Bush allo studio
dell'analizzatore differenziale. Da quell'esperienza egli trasse la
convinzione che fosse necessario passare ad una architettura di calcolatore
completamente elettronico, digitale e basato sul sistema di numerazione
binario[3]. Anche John von Neumann, uno dei maggiori matematici del XX secolo,
membro del prestigioso IAS a Princeton, e già in contatto con Wiener, iniziò
ad occuparsi attivamente di calcolo automatico nel suo ruolo di consulente del
governo USA, per la risoluzione di problemi di calcolo numerico di interesse
militare. Von Neumann aveva anche conosciuto Turing all'IAS già nel 1936, e
gli aveva offerto una posizione nell'Istituto[63].

Anche il mondo della neurofisiologia fu interessato nello stesso periodo da
una svolta importante, impressa dal neurofisiologo Warren McCulloch. Wiener
ebbe l'occasione di incontrarlo tramite Rosenblueth, e successivamente, nel
1942, ad un convegno della Fondazione Macy[64] di New York. McCulloch lavorava
ad un modello formale dell'attività neuronale, che non riusciva a completare a
causa delle difficoltà tecniche dell'argomento. Egli poté superarle solo
grazie all'incontro, a Chicago, con il giovanissimo logico e matematico Walter
Pitts, che conosceva a fondo i sistemi logici di Carnap e Russell. Il loro
lavoro diede luogo, nel 1943, al fondamentale articolo _A Logical Calculus of
Ideas Immanent in Nervous Activity_[65]. Nello stesso anno, Wiener accolse
Pitts nel suo gruppo di lavoro al MIT e, presumibilmente, lo mise in contatto,
assieme a McCulloch, con von Neumann[3][66].

Il risultato di McCulloch e Pitts resta la prima formalizzazione
dell'equivalenza logica tra il sistema nervoso ed un calcolatore elettronico,
e della possibilità di rappresentare ambedue con strumenti della logica
formale. Gli autori mostrarono infatti che una rete neuronale può essere
descritta dalla logica delle proposizioni e quindi dall'algebra di Boole,
analogamente a quanto trovato sei anni prima da Shannon per i circuiti
digitali. Von Neumann commentò: _"Si è sostenuto spesso che le attività e le
funzioni del sistema nervoso umano siano così complesse da non poter essere
eseguite da nessun meccanismo ... Il risultato di McCulloch e Pitts mette fine
a tutto questo e prova che tutto ciò che può essere descritto completamente e
senza ambiguità a parole, può essere ipso facto realizzato con una rete
neurale finita"_[67]. Nel suo _"First Draft"_ del 1945 sull'architettura
dell'EDVAC egli citò esplicitamente i risultati di McCulloch e Pitts, usandoli
come modello (l'unico disponibile all'epoca) di un circuito digitale sincrono.
Alcuni anni dopo, lo sviluppo del concetto formale di automa permise la
costruzione di un modello che poteva descrivere in modo unitario il
comportamento di sistemi diversi come la macchina di Turing, le reti neurali,
i calcolatori digitali con il loro software, i circuiti elettronici
digitali[68][69].

Dopo l'articolo del 1943, McCulloch e Pitts pubblicarono anche altri rilevanti
risultati. Nel 1947, ad esempio, in _On How We Know Universals: The Perception
of Auditory and Visual Forms_[70], che Wiener cita estensivamente in _La
cibernetica_[71], approfondirono i meccanismi neurofisiologici di costruzione
degli universali dai dati della percezione. Dal loro modello di reti di
neuroni nacque un filone di studi, ancora oggi fiorente, sullo sviluppo di
modelli formali del sistema nervoso per lo studio teorico di processi come la
percezione e l'apprendimento[69][72][73].

Wiener avvertì la necessità di un approfondimento di questi temi, anche dal
punto di vista delle sue tesi su teleologia e retroazione. Egli promosse
quindi, assieme a von Neumann, un incontro che si tenne a Princeton,
all'inizio del 1945, con la partecipazione, tra gli altri, di Wiener,
McCulloch e Pitts, del neurofisiologo R. Lorente de Nò, del matematico ed
esperto di calcolatori H. Goldstine[74]. Questo incontro costituì la prima
occasione di contatto tra matematici, ingegneri del controllo e del calcolo
automatico, e neurofisiologi, che rappresentavano le discipline sulle quali
sarà costruito l'impianto de _La cibernetica_. Ci furono dei tentativi di
organizzare tra i partecipanti all'incontro un gruppo di lavoro stabile, per
il quale fu anche ipotizzato il nome di _Teleological Society_[75], e che si
realizzerà poi nell'ambito delle _Macy Conferences on Cybernetics_ , che
saranno promosse dalla Fondazione Macy a partire dal 1946.

In seguito, von Neumann espresse scetticismo sulla possibilità di affrontare
lo studio del funzionamento del cervello umano sulla base delle conoscenze di
neurofisiologia allora disponibili, probabilmente ritenendo prematura la
sintesi cercata in quest'ambito da Wiener[76]. Negli anni seguenti,
utilizzando il concetto di automa, analizzò varie funzioni tipiche degli
esseri viventi, quali la capacità di riproduzione[77] (fondando lo studio
degli automi cellulari), o quella di fornire prestazioni affidabili partendo
da componenti soggetti ad errori, come accade nel sistema nervoso animale[78].
Questi documenti, rimasti allo stato di abbozzo anche a causa della prematura
scomparsa dell'autore, avvenuta nel 1957, suggeriscono un suo piano per lo
sviluppo di una propria teoria unitaria del cervello e delle macchine
calcolatrici[79].

Per Wiener ed il primo nucleo di cibernetici una importante occasione di
discutere le proprie idee e stabilire nuovi contatti nacque dagli incontri
interdisciplinari promossi dalla Fondazione Macy ed in particolare dal suo
direttore Frank Fremont-Smith. La fondazione, che già aveva curato la
conferenze del 1942 che vide il primo incontro tra Wiener e McCulloch,
organizzò dal 1946 al 1953, con cadenza semestrale, dieci incontri
interdisciplinari, inizialmente indicati come " _Conferenze sui meccanismi di
retroazione e sui sistemi a causazione circolare nei sistemi biologici e
sociali_ "[80], e più semplicemente, dal 1948 in poi, " _Conferenze sulla
Cibernetica_ ". Tramite di esse vennero in contatto con le idee della
cibernetica personalità quali Shannon, il neuroanatomista Gerhardt von Bonin,
l'etologo Theodore C. Schneirla, gli psicologi Heinrich Klüwer, Kurt Lewin,
Lawrence Kubie e Molly Hollower, il pedagogista Lawrence Frank, gli
antropologi Margaret Mead e Gregory Bateson, il sociologo Paul Lazerfeld, il
matematico e statistico Leonard Jimmie Savage, l'economista Oskar Morgenstern,
il filosofo ed epistemologo Filmer C. S. Northrop, ed altri. Alle conferenze
parteciparono i anche due cibernetici britannici, lo psichiatra W. Ross Ashby
ed il neurologo William Grey Walter[81].

È sotto l'impulso delle conferenze interdisciplinari dalla Fondazione, e nel
clima di dialogo e confronto con gli altri partecipanti, che Wiener conia il
neologismo cibernetica, e pubblica nel 1948 la sua opera omonima. Questa
abbraccia un ambito interdisciplinare molto vasto, che comprende la matematica
dei processi aleatori e dell'analisi armonica, la teoria del controllo e delle
comunicazioni, la fisiologia generale e quella del sistema nervoso, la logica,
la psicologia. L'obiettivo del lavoro è sempre quello duplice che ha sin qui
motivato l'autore: usare i nuovi strumenti concettuali sviluppati nello studio
delle macchine per arrivare ad una migliore comprensione degli esseri viventi,
e progettare macchine in grado di emulare le prestazioni ed il comportamento
degli animali. Nell'opera possono essere individuati alcuni temi prevalenti:

I due capitoli IX e X, aggiunti con la seconda edizione, affrontano i temi
dell'apprendimento, della auto-replicazione e dell'auto-organizzazione nei
sistemi complessi.

Il libro di Wiener e l'attività del gruppo delle Macy Conferences, che
continuò a riunirsi fino al 1953, aiutarono a diffondere i principi del metodo
cibernetico ed a far nascere varie iniziative scientifiche che ad esso si
richiamarono esplicitamente. Grazie anche a questi contributi, tra la fine
degli anni '40 e l'inizio del decennio successivo, la cibernetica conobbe un
periodo di grande visibilità e di interesse, da parte sia del mondo della
ricerca che di quello della cultura popolare[86].

Successivamente iniziò un declino dovuto a vari fattori. Innanzitutto sorsero
divergenze, sia personali che scientifiche, tra i protagonisti del movimento
cibernetico. Dopo il 1951, né Wiener né von Neumann parteciparono più alle
Conferenze Macy, la cui presidenza era tenuta da McCulloch. Wiener e von
Neumann si erano allontanati per motivi sia di ordine ideologico (Wiener aveva
maturato un pacifismo radicale, mentre von Neumann lavorava a contatto con il
mondo della difesa USA[15]) che di diversa visione dei problemi di analisi
della mente. Inoltre, Wiener vedeva con sospetto l'attività di McCulloch, nel
frattempo trasferitosi al MIT, temendo che volesse appropriarsi della guida
scientifica del movimento cibernetico; questa situazione esplose poi, nel
1953, in una sua irreparabile rottura personale nei confronti sia di McCulloch
che di Pitts[16]. In quel periodo Pitts stava sviluppando la sua tesi di
dottorato in matematica sotto la guida di Wiener, per la quale aveva
sviluppato un nuovo modello di rete neurale, basato su un ampio uso della
meccanica statistica, più complesso rispetto a quello oggetto del suo articolo
con McCulloch del 1943. A seguito della rottura, Pitts cessò ogni attività di
ricerca e distrusse tutte le sue carte, inclusa la bozza di tesi, entrando in
una lunga crisi personale dalla quale non riuscì più ad emergere[87]. Il
gruppo di giovani neurofisiologi raccolto attorno a Wiener per iniziativa del
presidente del MIT J. Wiesner, che comprendeva, oltre a Pitts, Jerome
Lettvin[88], Oliver Selfridge[89] e Patrick Wall[90], si disperse, mettendo
fine ad un ambiente nel quale si combinavano in modo unico conoscenze
matematiche e biologiche.

Inoltre, l'interesse per la cibernetica da parte di una vasta platea di
discipline, in gran parte nell'ambito delle scienze umane e sociali, portarono
ad un uso del termine sempre meno preciso e definito. Allo stesso modo,
l'esplosione dell'interesse popolare e dei mezzi di comunicazione per la
cibernetica, e la inevitabile banalizzazione del termine che ne seguì, erose
la credibilità del programma, spesso associato ad iniziative e posizioni non
scientifiche[91]. Nel 1956 Shannon usò l'espressione _bandwagon_[92] per
descrivere un fenomeno analogo che avveniva per il termine _informazione_[93],
con considerazioni che si sarebbero potute applicare allo stesso modo al
termine cibernetica. Ciò comportò la tendenza, per gli studiosi di argomenti
di interesse cibernetico, a usare altri termini per descrivere la propria
attività.

Infine, la nascita (tradizionalmente associata ad un seminario estivo tenutosi
presso il Dartmouth College nel 1956) dell'intelligenza artificiale (IA) come
movimento autonomo ed organizzato, ha rappresentato un altro motivo di
indebolimento della cibernetica. Si trattava infatti di movimenti con
obiettivi largamento coincidenti, ma animati da ricercatori in gran parte di
diversa estrazione, e con un differente approccio ai problemi; l'IA era
concentrata sull'analisi dell'intelligenza da un punto di vista
computazionale, e trascurava sia il ruolo della retroazione che il
parallelismo tra animali e macchine[19].

In ogni caso, dopo la fine delle Conferenze Macy, vari autori, richiamandosi
alla cibernetica, vi apportarono contributi personali originali, anche se
spesso divergenti dall'impostazione degli iniziatori della disciplina. Il
filosofo ed epistemologo americano di origine tedesca Ernst von Glasersfeld,
psicologo di formazione, per un periodo collaboratore di Ceccato in Italia,
elaborò una posizione filosofica da lui stesso indicata come _costruttivismo
radicale_[94]. Contributi originali in campo psicologico vennero anche dal
britannico, ingegnere di formazione, Gordon Pask.

Gregory Bateson e Margaret Mead, ambedue membri del gruppo delle Conferenze
Macy, lavorarono per incorporare le idee della cibernetica
nell'antropologia[95]; in particolare, Bateson se ne servì per sviluppare un
sistema multidisciplinare che includeva anche elementi tratti dalla
psichiatria, la biologia e l'epistemologia[12]. Alcune sue opere, come _Steps
to an ecology of mind_[96] (1972) o _Mind and Nature: A Necessary Unity_[97]
(1979), hanno esercitato una vasta influenza e continuano ad essere lette
ancora oggi.

L'americano Jay Forrester ed il britannico Stafford Beer, provenienti da
diverse discipline (rispettivamente, l'ingegneria elettronica e la ricerca
operativa), si richiamarono ai principi della cibernetica lavorando
nell'ambito dei sistemi complessi in ambito organizzativo ed economico. Il
biologo cileno Humberto Maturana negli anni '50 fu collaboratore al MIT di
Pitts e Lettvin, con i quali pubblicò alcuni importanti contributi di
neurofisiologia della visione[98]. Successivamente, assieme al suo allievo
Francisco Varela, elaborarò una teoria del mondo biologico basata sul concetto
di _autopoiesi_[99].

Heinz von Foerster, fisico di formazione, si occupò di elettronica,
informatica e biofisica. Legato a McCulloch, fu uno dei frequentatori più
assidui delle Conferenze Macy, delle quali curò la pubblicazione degli atti.
Fondò nel 1958 il _Biological Computer Laboratory_ (BCL)[100] all'Università
dell'Illinois, che fino al 1976 fu un centro di ricerca ed elaborazione per la
seconda generazione di cibernetici, ed ospitò tra gli altri come docenti
Ashby, Pask, Beer, Maturana, Varela, von Glasersfeld, J. Lilly. von Foerster
propose il concetto di _cibernetica del secondo ordine_ , o _cibernetica della
cibernetica_ , per indicare il proprio lavoro e quello di altri
esponenti[101].

In Italia le idee di Wiener si diffusero fortemente nella comunità accademica
degli epistemologi e dei fisici. Precedentemente all'ultima riforma
universitaria l'ordinamento accademico italiano prevedeva anche una laurea in
_fisica-cibernetica_ e presso la facoltà di scienze fu istituita una cattedra
in cibernetica, ancora oggi attiva in qualche facoltà ma con contenuti
didattici molto variegati.

Tra i principali gruppi di ricerca cibernetici che operarono in Italia vanno
citate quello napoletano, quello genovese, e la _scuola operativa italiana_
(SOI)[102].

Il primo nacque dalla iniziativa del fisico teorico Eduardo Renato Caianiello,
il quale fondo' nel 1957 l'Istituto di fisica teorica dell'Universita' di
Napoli, e successivamente formo' al suo interno, in collaborazione con il CNR,
un Gruppo di Cibernetica con sede a Pozzuoli. Caianiello si dedicò
principalmente allo studio delle reti neurali; con lui collaborò sin
dall'inizio Valentino von Braitenberg, neurofisiologo, e per un periodo anche
il fisico, matematico e ingegnere Giacomo della Riccia[103], poi ultimo
collaboratore di Wiener al MIT. Caianeillo, che conobbe personalmente Wiener
nel 1954, e lo ricevette poi più volte a Napoli, mantenne relazioni di
collaborazione con questi ed altri esponenti di primo piano della cibernetica.
Tra i membri della scuola di Caianiello non possono essere dimenticati i
fisici e matematici Luigi Maria Ricciardi[104], Francesco Lauria, Aldo De Luca
e Settimo Termini.

Anche il secondo gruppo nacque ad iniziativa del CNR, che creò il Laboratorio
di cibernetica e biofisica di Genova, con sede a Camogli, particolarmente
attivo, con il suo promotore, il biofisico Antonio Borsellino (1915-1992),
Augusto Gamba (1923-1996), ed altri, nella ricerca sui sistemi adattivi di
apprendimento e riconoscimento delle forme. Il sistema _PAPA_ (Programmatore
ed Analizzatore Probabilistico Automatico), da essi proposto a partire dal
1961, suscitò attenzione ed interesse a livello internazionale[105].

Oggi il centro di Camogli costituisce, assieme ad altri laboratori del CNR a
Milano, Pisa, Palermo e Trento, l'Istituto di Biofisica del CNR[106], che si
occupa dello studio della struttura e dei meccanismi di funzionamento dei
sistemi biologici con metodi interdisciplinari tipici della fisica e della
matematica. Dal canto suo, l’attuale Istituto di cibernetica napoletano[107],
accanto a progetti di bioinformatica e di reti neurali, ha sviluppato
prevalentemente ricerche in fisica della superconduttività. Infine, sia
nell’Università di Genova sia in quella di Napoli Federico II sono stati
inaugurati importanti laboratori di robotica.

La _scuola operativa italiana_ , fondata da Silvio Ceccato[108], operò
principalmente in ambito linguistico. Con Ceccato collaborarono Giuseppe
Vaccarino e Vittorio Somenzi. Di Somenzi va ricordata l'antologia _La
filosofia degli automi_[109], che per prima presentò in italiano i testi
classici della cibernetica. Egli fu poi docente di filosofia della scienza
presso La Sapienza a Roma, ove nello studio metodologico e filosofico della
cibernetica e dell'intelligenza artificiale gli è succeduto Roberto Cordeschi.

Tra i cibernetici italiani si possono ricordare inoltre Giuseppe
Trautteur[110], Giuseppe O. Longo.

In Gran Bretagna viene spesso considerato un anticipatore dell'analisi
cibernetica lo psicologo Kenneth Craik, prematuramente scomparso nel 1945. Più
tardi, tra il 1949 ed il 1958, alcuni scienziati interessati alle relazioni
tra macchine ed organismi naturali avevano dato vita ad un gruppo informale,
noto come Ratio Club. Tra i suoi frequentatori sono da ricordare lo psichiatra
W. Ross Ashby, il neurofisiologo William Grey Walter, il fisico e teorico
dell'informazione Donald M. MacKay[111]. Lo stesso Turing, anch'egli membro
del club, sviluppò dopo la guerra un interesse per l'analisi matematica di
problemi biologici[112].

Al di fuori del Ratio Club, il premio Nobel ungherese naturalizzato britannico
Dennis Gabor, pur non aderendo al movimento cibernetico, perseguì interessi
simili. Più tardi, Stafford Beer introdusse nell'ambito degli interessi
cibernetici la ricerca operativa ed i problemi organizzativi.

In Unione Sovietica, nonostante problemi ideologici e politici legati alla
difficoltà dei rapporti con l'Occidente, gli studi cibernetici si diffusero
ampiamente. Peraltro, la matematica sovietica (con studiosi quali Lyapunov,
Markov, Kolmogorov, Khintchine, Stratonovich, Pontryagin, ed altri) era
tradizionalmente impegnata in aree di interesse cibernetico, quali lo studio
dei processi stocastici, le teorie dei segnali, dell'informazione e del
controllo.

In Cile va ricordata l'attività dei biologi Humberto Maturana, già
collaboratore di McCulloch e Pitts, e Francisco Varela.

Spentosi il clamore sulla cibernetica, dopo la fine degli anni Sessanta,
subentrò l'ignoranza di cosa fosse stata nel dettaglio questa grandiosa
esperienza scientifica, dove risiedono - come detto - molte delle radici delle
scienze e tecnologie attuali. Ciò dipendeva anche dalla scarsa attenzione alla
storia degli eventi tipica del mondo della ricerca, sempre proiettato verso il
nuovo. Così ci ritrovammo senza cibernetica e senza sapere cosa fosse stata.

Anche per l'effetto distanziante del tempo e ad opera soprattutto di
_outsiders_ , a partire dal 1980 è nata una storiografia avvertita della
cibernetica. Va citata innanzitutto quella che si è concentrata sulla figura
di Wiener.

Il primo ad inaugurare questa storiografia fu il fisico statunitense, Steve J.
Heims, che aveva scoperto con meraviglia la complessa nebulosa cibernetica
delle origini, e gli dedicò due ampie opere: una che confronta von Neumann e
Wiener[15], l'altra dedicata alle _Macy Conferences on Cybernetics_[12].

Gli fece seguito, nel 1990, un libro di Pesi R. Masani, matematico che aveva
lavorato a fianco di Wiener negli ultimi anni della sua vita, e coglie
globalmente la figura di Wiener entrando nei particolari della matematica
wieneriana, cercando di renderla comprensibile ai più, e dando in proposito un
contributo fondamentale[113].

Nel 1994 ha cominciato a dedicarsi allo studio della figura di Wiener Leone
Montagnini, che ha approfondito gli aspetti filosofici e sociologici della sua
formazione (Wiener aveva un Ph.D. in filosofia) e della sua opera, nonché
alcuni fondamentali snodi storiografici sull'evoluzione della cibernetica.
Questi contributi sono confluiti, aggiornati e organicamente sistematizzati,
nel volume _Le armonie del disordine_.[114]

La cibernetica ha rappresentato un tentativo di sintesi tra diverse
discipline, alcune delle quali, all'epoca, in fase nascente. Oggi il campo di
interessi delineato da Wiener è occupato da varie discipline specialistiche,
tutte in qualche modo discendenti da quell'esperienza originaria, nelle quali
è però prevalente il momento analitico. I problemi da affrontare per arrivare
ad una teoria unificata degli animali e delle macchine si sono rivelati,
infatti, più complessi di quanto forse potessero apparire nel 1948.

Tra le discipline il cui sviluppo è stato influenzato dall'esperienza
cibernetica si devono citare almeno:

Altri progetti

