Coordinate: 40°23′N 44°57′E﻿ / ﻿40.383333°N 44.95°E40.383333; 44.95

L' **Armenia** (in armeno _Հայաստանի Հանրապետություն_ , Hayastani
Hanrapetut’yun) è uno Stato eurasiatico indipendente del Caucaso meridionale,
con capitale Erevan. Il nome ufficiale è **Repubblica di Armenia**.

L'Armenia confina con la Turchia a ovest, la Georgia a nord, l'Azerbaigian e
la repubblica _de facto_ dell'Artsakh (già _Nagorno Karabakh_ ) a est, l'Iran
e l'exclave azera del Nakhchivan a sud. È quindi uno Stato senza sbocco al
mare.

Il nome originario del paese era _Hayq_ , divenuto più tardi _Hayastan_ ,
traducibile come "la terra di Haik" ( _stan_ è un tipico suffisso persiano per
indicare un territorio). Secondo la leggenda, Haik era un discendente di _Noè_
(essendo figlio di Togarmah, che era nato da Gomer, a sua volta nato dal
figlio di Noè, Yafet) e, secondo la tradizione cristiana, antenato di tutti
gli armeni. Haik si stabilì ai piedi del monte Ararat, partì poi per assistere
alla costruzione della Torre di Babele e, ritornato, sconfisse il re assiro
Nimrod presso il lago di Van, nell'attuale Turchia.

Il termine _Armenia_ fu coniato dai popoli confinanti a partire dal nome della
più potente tribù presente nel territorio (gli armeni, appunto) e deriva da
_Armenak_ (o _Aram_ ), un discendente di Haik e un grande condottiero del
popolo armeno. Fonti precristiane riportano invece la derivazione dal termine
_Nairi_ (cioè "terra dei fiumi") che è l'antico nome della regione montuosa
del paese e che è usato sia da alcuni storici greci sia dall'iscrizione di
Behistun, ritrovata in Iran e risalente al 521 a.C.

Secoli dopo i conflitti con la civiltà degli Ittiti, il primo impero armeno fu
la civiltà di Urartu, che fiorì nel Caucaso e nell'Asia Minore orientale tra
l'800 a.C. e il 600 a.C. Nel I secolo a.C., durante il regno di Tigrane II
d'Armenia, l'Armenia costituiva un impero regionale che si estendeva dalle
coste del mar Nero al mar Caspio e a quelle del Mediterraneo, ma nel 66 a.C.
venne sconfitta dai Romani guidati da Pompeo; da quella data fu per secoli una
delle poste in gioco prima fra Romani e Parti e poi fra Bizantini e Sasanidi.

Nel 301 l'Armenia fu il primo stato al mondo ad adottare il Cristianesimo come
religione di Stato, precedendo così di alcuni decenni l'impero romano, e con
Gregorio Illuminatore istituì la propria Chiesa Apostolica Armena, che si
separò dalle altre chiese cristiane dopo il Concilio di Calcedonia del 451.
Con il succedersi delle dinastie e delle occupazioni di parti, romani, arabi
(dal 645), mongoli e persiani, lo stato armeno fu notevolmente indebolito.

Quando l'Armenia fu di nuovo un regno indipendente (884-1045), visse un
rinascimento culturale, politico ed economico. Venne fondata una nuova
capitale, Ani, ora in Turchia. Con la costruzione di Ani, l'Armenia divenne
una popolosa e prospera nazione che ebbe influenza politica sulle nazioni
vicine. Sebbene la nativa dinastia dei Bagratidi, alla quale gli Arabi avevano
affidato la corona d'Armenia, si trovasse in circostanze favorevoli, il
sistema feudale indebolì gradualmente il paese erodendo il sentimento di
lealtà nei confronti del governo centrale.

Nel 1071, dopo la sconfitta di Bisanzio da parte dei Turchi Selgiuchidi
guidati da Alp Arslan nella Battaglia di Manzikert, anche l'Armenia Maggiore
venne conquistata. Migliaia di famiglie cristiane, guidate da un familiare
dell'ultimo re di Ani, lasciarono l'Armenia e si insediarono in terre
straniere, come la Cilicia. La situazione diede ai Curdi l'opportunità di
espandersi nel territorio dell'Armenia in Anatolia. Dal 1080 al 1375, il
centro politico della nazione armena si spostò verso sud, come Regno Armeno di
Cilicia, con i suoi stretti legami con gli Stati crociati, primo fra tutti la
contea di Edessa, per i comuni interessi anti-bizantini e anti-islamici;
finché i Mamelucchi d'Egitto non lo conquistarono.

Nel 1454, un anno dopo la conquista di Costantinopoli da parte di Maometto II,
l'impero ottomano e la Persia dominata dai Safavidi si spartirono la regione.
Il Sultano invitò l'arcivescovo armeno a stabilire un patriarcato a
Costantinopoli. Gli armeni di Costantinopoli divennero una componente
rispettabile della società ottomana, mentre gli altri armeni subivano le
angherie dei vari pascià e bey e pagavano esosi tributi imposti dalle tribù
curde.

Tra il 1813 e il 1828 il territorio che corrisponde all'attuale Armenia (i
khanati di Erevan e Karabakh) furono temporaneamente annessi all'Impero russo.
In seguito alle guerre Russo-Turche (1828-1829) l'Impero ottomano cedette una
parte del territorio armeno all'Impero Russo. Nel XIX e XX secolo le ambizioni
della Russia di penetrare nel territorio armeno erano legate all'obiettivo di
trovare uno sbocco sul Mar Mediterraneo. Nonostante le riforme di Abdul Mejid
I nel 1839, la situazione degli armeni ottomani cominciò a peggiorare
(Massacri hamidiani del 1895-96) rendendo gli armeni sempre più filo-russi e
infidi per gli ottomani.

Negli ultimi anni dell'Impero ottomano (1915-1923), molti armeni residenti
nell'Anatolia orientale (che erano perciò chiamati dai loro connazionali
"armeni occidentali") furono sterminati in quello che è stato successivamente
definito il "genocidio armeno". A questo proposito, mentre gli armeni e
l'opinione pubblica mondiale ritengono che si sia trattato effettivamente di
un genocidio sostenuto e organizzato dalle autorità ottomane, i turchi
affermano che tale strage fu dovuta a un guerra civile accompagnata dalla
carestia e dalle malattie. Secondo le stime, le vittime oscillano fra 200.000
e 1.800.000 persone. Attualmente il genocidio viene commemorato dagli armeni
di tutto il mondo il 24 aprile.

Nel corso della Rivoluzione Russa, nel settembre 1917 si tenne la convenzione
di Tiflis (Tbilisi), in cui si elesse un Consiglio Nazionale Armeno. Tuttavia,
la firma del patto russo-ottomano del 1º gennaio 1918 permise al pascià Vehib
di attaccare la nuova Repubblica Federale Democratica Transcaucasica, cui dal
28 maggio succedette la Repubblica Democratica di Armenia (o "Prima Repubblica
Armena"), con l'appoggio di irregolari curdi e successivamente dei Tatari
dell'Azerbaigian. Benché l'Armenia occidentale fosse riconosciuta come parte
della Repubblica di Armenia nel Trattato di Sèvres (10 agosto 1920), la
sconfitta militare contro i Turchi (Trattato di Alexandropol, il 2 dicembre
1920) e la successiva invasione da parte delle truppe bolsceviche russe (29
novembre - 4 dicembre 1920) costrinsero il 4 marzo 1922 l'Armenia ad entrare a
far parte della Repubblica Transcaucasica, una delle repubbliche dell'Unione
Sovietica, la quale l'11 settembre firmò il Trattato di Kars, con cui cedeva
alla Turchia ulteriori territori armeni. Solo nel 1936 fu costituita la
Repubblica socialista sovietica armena.

Nel 1988, la parte settentrionale del Paese fu sconvolta da un violentissimo
terremoto.

L'Armenia dichiarò la sua indipendenza dall'Unione Sovietica il 21 settembre
1991. Negli ultimi decenni il paese è stato impegnato in un lungo conflitto
con l'Azerbaigian per il controllo del Nagorno-Karabakh, un'exclave armena in
territorio azero che fu assegnata al governo di Baku da Stalin. I due stati si
sono affrontati nel 1988 per il controllo dell'enclave, conflitto che è
esploso a seguito dell'indipendenza di entrambi i paesi avutasi con la
dissoluzione dell'URSS (1991). Nel maggio 1994, con la proclamazione del
cessate il fuoco, le autorità armene controllavano non solo l'intero Nagorno-
Karabakh ma anche una porzione di territorio etnicamente azero. Le economie di
entrambi gli stati hanno sofferto a causa della guerra, soprattutto per via
dei reciproci blocchi commerciali.

Dal punto di vista geografico l'Armenia è situata nel continente asiatico
(Asia occidentale), ma spesso lo stato armeno viene compreso tra gli stati
europei, in ragione di considerazioni di tipo storico-culturale.

L'Armenia è un territorio prevalentemente montuoso, senza sbocchi sul mare,
ricco di vulcani spenti, risultato di un sollevamento della crosta terrestre
venticinque milioni di anni fa che ha creato l'altopiano armeno e la catena
del Caucaso Minore che si estende dal nord dell'Armenia verso sud-est, tra il
lago Sevan e l'Azerbaigian, fino al confine con l'Iran.

Nonostante l'attività vulcanica sia cessata da qualche migliaio di anni,
l'attività tettonica non si è fermata come dimostrano i frequenti terremoti,
ultimo quello del dicembre 1988 che ha devastato Gyumri, seconda città del
paese, uccidendo oltre 25.000 persone.

L'Armenia è ricca di acque dolci, solo il lago Sevan ne contiene 33,2 km³. Il
lago Sevan, ad un'altezza di circa 1900 m s.l.m. è di gran lunga il più esteso
del paese, essendo il secondo, il lago Arpi, esteso appena l'1,75% rispetto al
primo. Dal lago Sevan nasce l'Hrazdan che attraversa la capitale Erevan al
centro del paese per sfociare nell'Aras, al confine con la Turchia, il fiume
più lungo del paese (158 km in territorio armeno), che raccoglie anche le
acque dell'Akhurian, il secondo fiume per lunghezza, e forma un'ampia valle
pianeggiante condivisa tra Armenia, Turchia e più a valle Iran e Azerbaigian.
Più a sud si trovano il fiume Vorotan, anch'esso affluente dell'Aras in
territorio azero.

Il fiume Aras indica il confine con la Turchia.

Sul versante opposto, in una stretta gola a nord, scorre il Debed, sulla via
per la Georgia, nel punto più basso del paese.

Il clima è di tipo continentale e dato che le catene montuose fermano le
influenze del mar Mediterraneo e del Mar Nero comprende estati calde e inverni
freddi; le precipitazioni variano molto da zona a zona: lungo le rive del
fiume Aras, la zona più arida del paese, superano raramente i 300 mm, mentre
alle altitudini più elevate raggiungono gli 800 mm l'anno.

La popolazione secondo i dati relativi al luglio 2005 era di 2.982.904[3]
abitanti, con un'età media di circa 33 anni e un tasso di crescita del -0.25%;
l'Armenia è il secondo paese più densamente popolato dell'ex-Unione Sovietica
con 101 ab/km. Tuttavia, la popolazione è fortemente in declino. Una delle
cause principali di questo fenomeno è rappresentata dall'emigrazione, uno dei
problemi più gravi che il paese si è trovato ad affrontare sin dal crollo
dell'URSS. A peggiorare la situazione contribuisce un tasso di natalità
piuttosto basso che rende negative le previsioni di lungo periodo e che
potrebbe modificare i rapporti di forza fra l'Armenia e l'Azerbaigian qualora
quest'ultimo decidesse di riconquistare i territori perduti. Negli ultimi anni
il trend pare tuttavia essersi modificato, per via dei molti armeni tornati in
patria dalla diaspora e del graduale miglioramento dell'economia che ha
portato ad un leggero incremento naturale della popolazione.

La popolazione è composta per la maggior parte di armeni che costituiscono
(censimento del 2001) il 97,9% della popolazione; il resto comprende curdi
(1,3%), russi (0,5%) e altri gruppi presenti in percentuali molto basse
(assiri, ucraini, greci ed altri ancora). La popolazione curda appartiene
principalmente al gruppo religioso degli yazidi. A causa della storia
travagliata di questo paese vivono più Armeni all'estero che non nella stessa
Armenia tanto che alcuni conteggi parlano di più di 8 milioni di armeni
residenti all'estero, senza contare i discendenti di emigrati, contro i meno
di 3 milioni di abitanti dell'Armenia.

Nel paese si parla la lingua armena nella variante dell'orientale, diffuso
anche nella comunità armena dell'Iran. Nel paese sono diffuse diverse
minoranze linguistiche e gran parte della popolazione armena parla come
seconda lingua il russo.

L'Armenia è un paese a maggioranza cristiana. La Chiesa armena vanta una
tradizione antichissima, che risale al III secolo d.C. (l'Armenia è
considerata la prima nazione al mondo ad aver adottato, nel 301, il
cristianesimo come religione ufficiale). La Chiesa Apostolica Armena professa
un cristianesimo di tipo miafisita, orientale, e non esattamente in linea con
le tesi conclusive del Concilio di Calcedonia. Fortemente conservatrice e
ritualistica, la Chiesa armena è per questo vicina a quella copta, a quella
ortodossa siriaca e a quella Ortodossa in generale. Esistono poi piccole
minoranze di protestanti evangelici, di cattolici (i quali fanno riferimento
alla Chiesa armeno-cattolica, il cui centro spirituale è Bzoummar, in Libano)
e di praticanti gli antichissimi culti tradizionali. Gli Yazidi, che vivono
nella zona occidentale del paese, praticano una particolare religione nota
come "yazidismo". I curdi e gli azeri che un tempo vivevano nel paese
praticavano l'Islam; tuttavia molti di essi hanno abbandonato l'Armenia in
seguito al conflitto con l'Azerbaigian. Dal canto suo, a causa della guerra
l'Armenia ha ricevuto numerosi profughi armeni in fuga dall'Azerbaigian.
Numericamente[4] i cristiani ortodossi armeni rappresentano il 93% della
popolazione, il 2% appartiene ad altre confessioni e lo yazidismo è praticato
dall'1%. Il restante 4% dichiara di non seguire alcun culto religioso.

La letteratura scritta nacque nel V secolo d.C. sospinta dalla cultura
cristiana, in sostituzione di quella tradizione orale già diffusa da almeno
dieci secoli.[5] I padri della letteratura armena furono Mastots e Sahak il
Grande, fondatori dell'Accademia denominata _Scuola dei Traduttori_ , che si
accostò alla letteratura religiosa greca. Se nei secoli seguenti si impose il
carattere storiografico assieme agli argomenti religiosi, ben rappresentati
dalla poetessa Sahakduxt, intorno al XII secolo rifiorì una letteratura
popolare, basata su tematiche amorose, morali e religiose. Nel Settecento si
diffuse la cultura letteraria _Mechitarista_ , basata sulla congregazione del
monaco Mechitar e legata alla cultura greca.  
Negli ultimi due secoli, gli scrittori armeni hanno descritto la realtà della
drammatica storia del popolo, e tra di essi si annovera il poeta e patriota
Hovhannes Tumanjan e i poeti e intellettuali della diaspora Arsciak Ciobanian
e Hrand Nazariantz.

Le più antiche tracce di elementi artistici, per così dire proto-armeni
risalgono al III millennio a.C., e già nel II millennio la lavorazione dei
metalli raggiunse un buon livello tecnico, come hanno attestato i reperti
rintracciati nei pressi di Kirovakan: coppe d'oro con raffigurazioni di
animali, boccali d'argento, braccialetti e armi. Al I millennio, appartengono
invece vasi con bassorilievi, statue monolitiche di notevole altezza
raffiguranti animali e soprattutto il pesce, simbolo della fecondità.[6]  
L'arte armena subì una forte influenza ellenistica, nel periodo che intercorre
fra il III secolo a.C. e il III secolo d.C., durante il quale fiorì la
scultura di statue rappresentanti divinità, di cui è un pregevole esempio la
testa della dea Anait. L'arte armena attese il Medioevo per creare una
fisionomia più originale, che si manifestò attraverso monumenti funerari e
decorazioni architettoniche; tra gli esempi più tipici di arte armena, di
questo periodo, vanno ricordate le "pietre-croci", dette _katchkar_[7]. Anche
la pittura visse una fase di espansione, come dimostrano i numerosi affreschi
e mosaici contenuti nelle chiese.  
Dal XV secolo si svilupparono scuole di pitture culminate con quella della
famosa famiglia Ovnatanian, che operò dal XVII al XIX secolo. Negli ultimi due
secoli l'arte armena ha risentito dell'influenza degli indirizzi dell'arte
russa e sovietica.

Poche tracce sono restate dell'architettura proto-cristiana e quindi il primo
periodo fertile documentabile risale al VII secolo, con la costruzione di
molte chiese e la presenza di elementi che precorrono l'architettura
medioevale, come il gusto del verticale, del dinamismo, della
smaterializzazione degli spazi interni. In questo periodo vennero costruite le
chiese longitudinali a cupola, a pianta centrale, a perimetro rettangolare, a
pianta quadriconca, che mostrano soluzioni talvolta in anticipo rispetto
all'Occidente. Le costruzioni sono state erette, soprattutto, grazie alla
pietra vulcanica, lavorata con molta accuratezza all'esterno. Non mancano le
decorazioni scultoree alle pareti, così come le soluzioni innovative
esemplificate dall'uso dei tamburi, decorati da finestre per reggere le
cupole, che anticipò il gusto bizantino, oppure l'uso particolare delle arcate
cieche che anticipò l'architettura romanica.[6]Già nel 1925, Aleksandr
Tamanian disegnò i piani urbanistici di molte città armene come Leninakan
(oggi Gyumri), Nor bayazet (ora Gavar) o Etchmiadzin nel 1927. Ma Tamanian è
meglio conosciuto e famoso per la sua trasformazione della capitale, Erevan,
con Nikoghayos Buniatian, in uno stile tipicamente neo-armeno. Anna Ter-
Avetikian, la prima armena ad esercitare la professione di architetto, ha
lavorato con loro.

Nel panorama musicale contemporaneo vanno citati il cantante André (nome
d'arte di Andreï Hovnanyan), Charles Aznavour e il gruppo System of a Down,
residente negli Stati Uniti d'America. I componenti sono tutti originari
dell'Armenia, e discendono dai superstiti del genocidio subito dal loro
popolo, di cui parlano in molte canzoni. Nonostante l'origine comune dei
quattro membri del gruppo, solo il bassista Shavo Odadjian è nato in Armenia,
il 22 aprile 1974 a Erevan. Si fanno notare per le numerose influenze
stilistiche, ma anche per l'impegno sociale e politico. Insieme al chitarrista
Tom Morello guidano l'organizzazione non profit Axis of Justice, che riunisce
associazioni politiche, fans e musicisti di varia estrazione per difendere la
giustizia sociale. Dal 2006 la band non è stata più attiva e se ne è più volte
vociferato lo scioglimento, ufficialmente non si è mai parlato di rottura ma
solo di una pausa dei componenti pensata per dare sfogo ai loro progetti
solisti. La band ha ripreso le attività con un tour estivo nel 2011. Nel
panorama musicale jazz moderno è importante ricordare il pianista compositore
armeno Tigran Hamasyan, il quale iniziando una carriera da giovanissimo (18
anni) ha partecipato a numerosi concorsi internazionali specie in Francia,
vincendo numerosi premi come miglior nuovo talento, e rivelazione nel mondo
jazzistico. Ha inoltre composto diversi album di proprie composizioni,
chiaramente influenzate dalla musica folk armena, dal progressive e
caratterizzate da un forte impulso ritmico, dall'uso della vocalità come
elemento aggiuntivo ma determinante nella musica strumentale.

La musica del 900 annovera fra i massimi interpreti della vocalità
contemporanea Catherine Anahid Berberian, più nota come Cathy Berberian
(Attleboro, 4 giugno 1925 – Roma, 6 marzo 1983). Ella, figlia di emigranti
armeni, fu mezzosoprano, compositrice e traduttrice statunitense. Dal 1950 al
1964 sposata con il compositore italiano Luciano Berio, Cathy Berberian fu
figura di spicco della musica contemporanea a cavallo fra gli anni Sessanta e
Settanta, insignita di prestigiosi premi, quali il Grammy Award nel 1972, 1973
e 1974 e il Grand Prix du Disque.

Un tipico strumento tradizionale musicale armeno è il Duduk.

La televisione pubblica armena è ARMTV, fondata nel 1955.

La prima medaglia d'oro olimpica per l'Armenia è stata vinta da Armen
Nazaryan, nella lotta greco-romana, ai Giochi olimpici di Atlanta del 1996.

La Nazionale di calcio dell'Armenia è sorta dopo l'indipendenza dall'Unione
Sovietica. Il suo primo incontro ufficiale venne giocato il 14 ottobre 1992
contro la Moldavia, finito a reti bianche.

Il Campionato armeno di calcio è suddiviso in un campionato di massima
divisione, la Bardsragujn chumb, e la Araǰin Xowmb.

L'Armenia ha una grande tradizione nel campo degli scacchi. Tra tutti gli
scacchisti si possono ricordare Tigran Vartani Petrosyan e Lewon Aronyan, due
volte campione nella Coppa del Mondo di scacchi, nel 2005 e nel 2017.

L'Armenia è una repubblica parlamentare.

In passato, secondo la costituzione del 2005, l'Armenia era una repubblica
semipresidenziale. Il Presidente della Repubblica era eletto direttamente dal
popolo per un mandato quinquennale. Benché il Presidente avesse forti poteri,
il Primo ministro doveva godere della fiducia del Parlamento. Il Parlamento
unicamerale è detto _Azgayin Zhoghov_ (Assemblea Nazionale).

A seguito dell'approvazione del referendum costituzionale del 2015, sono state
introdotte alcune modiche alla Costituzione dell'Armenia, con efficacia a
partire dalle prossime tornate elettorali del 2017 e 2018: l'ordinamento
politico è passato dal sistema semi-presidenziale al sistema parlamentare, con
elezione parlamentare del Presidente della Repubblica (che non deve
appartenere ad alcun partito politico), il cui mandato è stato prolungato da 5
a 7 anni, e il numero dei seggi parlamentari è stato ridotto da 131 a 101.

L'Armenia rivendica storicamente dall'Azerbaigian il territorio della
Naxçıvan. Nella regione del Nagorno Karabakh dal 1991 è costituita la
repubblica armena di Artsakh, già denominata _repubblica del Nagorno
Karabakh_. Non sono ufficiali le rivendicazioni nei confronti della Turchia,
ma gran parte dell'Armenia storica è dal 1923 parte della repubblica turca.
Anche per la Giavachezia, regione abitata prevalentemente da armeni nel sud
della Georgia, non vi sono rivendicazioni ufficiali.

L'Armenia è divisa in 11 province dette _marzer_ ( _marz_ al singolare), una
delle quali è la capitale nazionale:

Ogni provincia è guidata da un governatore (marzpet) nominato dal governo
nazionale, salvo che a Erevan, dove la carica è riconosciuta al sindaco.

Inoltre, l'Armenia conta 48 città, 949 villaggi organizzati in 926 comunità
(48 urbane e 866 rurali).

Le città principali sono Erevan (capitale), Gyumri e Vanadzor.

Tra le università armene ricordiamo la principale, l'Università Statale di
Erevan, fondata il 16 maggio 1919, l'Università Politecnica di Yerevan,
l'importante Università di Medica, frequentata da numerosi cittadini stranieri
soprattutto indiani e iraniani e l'Università di Lingue Straniere "Valerij
Brusov".

Il popolo armeno votò a favore dell'indipendenza con un referendum tenutosi
nel settembre 1991.

Levon Ter-Petrossian, del Movimento nazionale panarmeno (HHS), fu presidente
della neonata repubblica (rieletto nel 1996) fino al gennaio 1998, anno in cui
fu costretto a dimettersi a causa di una serie di proteste pubbliche contro la
sua politica autoritaria e per il suo atteggiamento sulla questione del
Karabagh.

Fu sostituito dal primo ministro ultranazionalista Robert Kocharyan (nato in
Karabagh e già leader di quella regione), eletto il 30 marzo 1998 con il 59,5%
dei voti contro il candidato post-comunista Karen Demirchyan (HZK).

Tuttavia, alle elezioni parlamentari dell'aprile 1999, gli oppositori
Demirchyan (HZK) e Vazgen Sargsyan (HHK) coalizzati vinsero e ottennero le
cariche di presidente dell'assemblea e di primo ministro. Il 27 ottobre 1999,
l'assassinio del primo ministro V. Sargsyan, di K. Demirchyan e di altri
politici causò un periodo di instabilità dal quale l'Armenia uscì il 5 marzo
2003 grazie alla rielezione al secondo turno di Robert Kocharyan con il 67,5%
dei voti (primo turno 48,3%: terzo candidato Artashes Geghamyan \- AM) contro
il candidato post comunista Stepan Demirchyan (figlio del precedente), e forte
dell'appoggio di una coalizione parlamentare. Le elezioni legislative del 25
maggio 2003 videro infatti la vittoria della coalizione pro-Kocharyan (HHK
23,5% dei voti e 31 seggi; HHD 11,4% voti; OE 19 seggi).

Fino al 2007 l'Assemblea Nazionale è stata controllata da una coalizione
tripartitica formata dal Partito Repubblicano d'Armenia (HHK) [9], dalla
Federazione Rivoluzionaria Armena (HHD o Dashnak) e del partito centrista
"Stato di diritto" (OE). L'opposizione era invece formata da numerosi piccoli
partiti riuniti nel "Blocco della Giustizia". Le elezioni legislative del 12
maggio 2007 videro l'HHK ottenere il 33,9% dei voti e 64 seggi e altri due
partiti alleati un ulteriore 35% (BHK: 15,1% e 24; HHD: 13,6% e 16); anche due
partiti di opposizione entrarono in Parlamento: "Stato di diritto" (OE: 7% e
9) e "Patrimonio" (Z: 5,8% e 7).

Il 19 febbraio 2008 è stato eletto presidente il primo ministro Serž Sargsyan
(HHK), con il 52,82% dei voti al primo turno contro Levon Ter-Petrossian
(terzo Artur Baghdasaryan \- OE); primo ministro è diventato al suo posto
Tigran Sargsyan.

Il governo di Kocharian dichiarava apertamente di puntare alla creazione di un
Parlamento di stile occidentale, libero e democratico. Tuttavia, gli
osservatori internazionali sono spesso critici in merito alla legalità della
vita politica armena per quel che riguarda le elezioni parlamentari, quelle
presidenziali e i referendum costituzionali tenutisi a partire dal 1995; si
segnalano infatti brogli elettorali, mancanza di cooperazione da parte della
Commissione Elettorale, scarsi controlli di liste e cabine elettorali.
Nonostante ciò, l'Armenia è considerata una delle nazioni più democratiche
della CSI.

Il 23 aprile 2018 il già due volte primo ministro Serž Sargsyan è stato
costretto a rassegnare le proprie dimissioni a seguito di accese proteste.[9]
L'8 maggio dello stesso anno, il leader dell'opposizione e principale ideatore
delle proteste, Nikol Pashinyan, è stato nominato primo ministro con
l'appoggio di tutti i partiti di opposizione.[10]

L'Armenia, un paese piccolo, montuoso e senza accesso al mare, oltre che
cristiano, gode dei vantaggi connessi all'esistenza di una numerosa diaspora,
soprattutto in Francia e negli Stati Uniti. Cura inoltre buone relazioni con
la confinante Georgia (anch'essa cristiana), da cui dipende per l'accesso al
mare.

L'Armenia ha relazioni molto difficili con la Turchia, per la questione del
genocidio armeno (1905-1915) negato da quest'ultima, e con l'Azerbaigian, per
la questione del Karabagh regione a popolazione armena (1988-1993), e del
Naxçıvan.

Anche in funzione anti-turca, l'Armenia ha avuto storicamente ed ha buone
relazioni con la Russia (di cui ospita una base militare a Gyumri) e con
l'Iran, altro paese della diaspora (a cui è connessa da un gasdotto).

Ultimamente, l'Armenia si è impegnata nell'integrazione con le istituzioni
europee, aderendo al programma _Partnership for Peace_ della NATO e al
Consiglio d'Europa.

Nell'ottobre 2014 è entrata a far parte dell'Unione economica eurasiatica.[11]

Il settore primario occupa il 40% della popolazione. Si coltivano
principalmente frumento, orzo, mais, patate, tabacco, ortaggi, vite e frutta.
Il latte di pecora dà il famoso motal. L'Armenia è comunque costretta a
importare grandi quantità di generi alimentari perché la produzione locale non
è in grado di soddisfare il fabbisogno del paese. Importante è anche
l'estrazione di oro, rame, zinco, ferro, argento e gas naturale.

L'Armenia è un paese altamente industrializzato. Il settore industriale è
quello che conta in assoluto più addetti al lavoro. Hanno una particolare
importanza le industrie di genere alimentare, cartaria, meccanica, elettrica,
tessile, chimica, della gomma, del cemento e del tabacco. Il settore
industriale ha sofferto gravemente a causa del blocco economico imposto
dall'Azerbaigian nel 1991. Nel 1994 il paese annunciò quindi la decisione di
ripristinare gli impianti di Mdedzamor, la sola stazione nucleare nella
regione transcaucasica, chiusi in seguito al terremoto dell'88, per compensare
la diminuita disponibilità di energia. La valuta dell'Armenia è il dram.

Per quanto riguarda i trasporti, l'Armenia è attraversata da linee ferroviarie
che la collegano con Tbilisi (Georgia), Baku (Azerbaigian) e Kars (Turchia). I
collegamenti con l'Azerbaigian e la Turchia sono, tuttavia, interrotti per la
chiusura delle frontiere tra i paesi conseguente alla guerra del Nagorno-
Karabakh.

Molto redditizio è il turismo montano.

La cucina armena è considerata la più antica tra le cucine della zona
mediterranea e del medio-oriente, e si basa in particolare sui prodotti
provenienti dall'attività della pastorizia.

Altri progetti

