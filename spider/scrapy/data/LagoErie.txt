Il **lago Erie** (in inglese: _Lake Erie_ ; in italiano alle volte riportato
erroneamente come _Lago Eire_[1]), è uno dei cinque maggiori laghi della zona
dei Grandi Laghi nell'America settentrionale, che comprende alcuni dei più
estesi laghi d'acqua dolce del mondo. Lo stesso lago Erie è il tredicesimo
lago al mondo per superficie, anche contando laghi d'acqua salata come il mar
Caspio ed il lago d'Aral. Esso copre circa 24 000 km² (all'incirca
l'estensione della Sardegna) con una profondità media di 19 metri, per cui
contiene "solo" 483 km cubi d'acqua (il più vasto dei Grandi Laghi, il Lago
Superiore, ha un volume di oltre 12.000 km cubi).

Il principale immissario del lago Erie è il fiume Detroit (che proviene dal
lago Huron), mentre il suo unico emissario è il fiume Niagara, che conduce al
lago Ontario, sul quale si trovano le famose cascate. Il collegamento con il
lago Ontario è assicurato anche dal canale di Welland, che permette alle navi
di aggirare le cascate superando la scarpata del Niagara. Altri importanti
immissari sono il Grand River, il fiume Huron, il Maumee, il Sandusky, il
Buffalo e il Cuyahoga.

Essendo il meno profondo dei Grandi Laghi, (quindi con relativamente minori
quantità di acqua) e per i massicci insediamenti industriali nelle sponde sud,
il lago Erie divenne estremamente inquinato negli anni sessanta e settanta,
tanto che tutti i pesci morirono. Nel 1969 l'"incendio" del fiume Cuyahoga
tributario del lago Erie, mise a nudo la situazione: l'inquinamento dovuto
alle industrie di Cleveland e di altre città dell'Ohio era talmente elevato
che la superficie del fiume, (sulla quale giacevano enormi quantità di residui
oleosi) si incendiò. L'incendio fece scalpore e spinse verso una politica di
disinquinamento, che migliorò notevolmente la qualità delle acque, permettendo
una bonifica ed il ritorno di molte specie ittiche, anche se l'equilibrio
resta fragile per l'introduzione di specie non indigene.

La navigazione lacuale che avrebbe notevole importanza è fortemente limitata
dai bassi fondali che sono particolarmente insidiosi per la navigazione,
rischio che aumenta in caso anche di modesti abbassamenti del livello, dovuti
agli effetti concomitanti di periodi di siccità assieme ai consistenti
prelievi idrici per usi civili, industriali ed agricoli che sono in atto sia
nel lago che soprattutto mediante la intercettazione e deviazione degli
affluenti in altri bacini.

Diversi stati USA (Michigan, Ohio, Pennsylvania e New York) si dividono le
sponde occidentale, meridionale ed orientale del lago, mentre la provincia
canadese dell'Ontario si trova sulla sponda settentrionale. Il Point Pelee
National Park, il punto più a sud del territorio canadese, si trova su una
penisola nel lago.

Le città di Buffalo (New York), Erie (Pennsylvania) e Cleveland (Ohio) si
trovano sulle coste sud-orientali del lago Erie.

Nel 1813 il lago fu teatro di una battaglia navale fra le forze statunitensi
di Oliver Perry e quelle inglesi (vedi guerra del 1812).

Altri progetti

