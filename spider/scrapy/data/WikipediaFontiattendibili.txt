Le voci di Wikipedia devono essere basate su **fonti attendibili e
pubblicate**. Questa pagina è una diretta conseguenza di quanto indicato nelle
linee guida Wikipedia:Verificabilità e Wikipedia:Niente ricerche originali.

Wikipedia:Verificabilità dice che qualsiasi contributo che possa anche solo
potenzialmente essere messo in dubbio necessita di una fonte e di riferimenti,
e la responsabilità di trovare tale fonte spetta a chi aggiunge o modifica il
contributo in questione. A volte è meglio non avere un'informazione piuttosto
che avere un'informazione senza una fonte. Wikipedia:Niente ricerche originali
vieta invece l'inserimento di contributi, teorie, saggi, opinioni che non
godano già di una adeguata diffusione tra le fonti terze e attendibili.

Le fonti attendibili sono quelle pubblicate da editori o autori considerati
affidabili e autorevoli _in relazione al soggetto in esame_ : questa
precisazione è particolarmente importante, poiché una fonte (un sito, un
libro, e così via) non va considerata attendibile in sé, ma in relazione a ciò
per cui viene usata. Così, per esempio, il sito di un partito sarà (salvo casi
particolari) fonte attendibile per lo statuto di quel partito, non lo sarà per
la descrizione degli eventuali problemi giudiziari dei suoi membri.

Le pubblicazioni attendibili sono quelle con una struttura definita che
consente il controllo delle informazioni e le revisioni editoriali o dei pari.
L'attendibilità di una fonte dipende poi dal contesto: un celebre astronomo
non è una fonte attendibile per ciò che concerne la politica monetaria. In
generale, una voce dovrebbe utilizzare fonti il più possibile attendibili,
pubblicate e _appropriate_ per tentare di coprire la maggior parte dei punti
di vista pubblicati (includendo proporzionalmente le minoranze significative),
e rispettando sempre un punto di vista neutrale.

**Una voce di Wikipedia non può essere considerata né utilizzata come fonte
attendibile per un'altra voce** , anche quando proveniente da un'altra
versione linguistica dell'enciclopedia o anche se si trattasse di una voce
giudicata da vetrina (si rimanda a quanto scritto nelle avvertenze generali):
ciò allo scopo di evitare autoreferenzialità (Wikipedia che cita come fonte
Wikipedia), proliferazione di errori e facili abusi (un utente potrebbe
inserire un'informazione in una voce della Wikipedia in portoghese e poi
citarla su it.wiki a suo sostegno). Questo vale anche per qualunque altro sito
che permetta a chiunque la libera modifica dei contenuti.

Le tesi universitarie, spesso facilmente reperibili in rete, non sono
accettabili come fonti autorevoli né attendibili essendo anche ricerche
originali, non equiparabili a pubblicazioni scientifiche soggette a revisione
paritaria; tuttavia la loro consultazione può essere utile per trovare
indicazioni bibliografiche da consultare e utilizzare.

Le fonti sono usate per:

Se tutte le fonti fornite per un'affermazione o per un argomento trattato sono
scarsamente attendibili, il materiale potrebbe non essere adatto ad essere
presente su Wikipedia (si veda Wikipedia:Cosa Wikipedia non è e
Wikipedia:Enciclopedicità).

Dato che le fonti disponibili e utilizzabili sono molteplici, dai libri ai
siti internet, dagli articoli di giornale alle pubblicazioni scientifiche di
istituti internazionali fino alle riviste tematiche specializzate, è buona
norma cercare sempre di **utilizzare le fonti più autorevoli a disposizione**
in merito a un dato argomento. Per esempio:

Più in generale: libri pubblicati da case editrici prestigiose hanno la
precedenza su libri autopubblicati dall'autore; i siti internet "ufficiali"
hanno la precedenza su quelli amatoriali; le testate giornalistiche di fama
mondiale hanno la precedenza sulle testate giornalistiche locali e così via.
In caso di posizioni contrastanti su di un determinato tema, è bene riportare
tutte le posizioni rilevanti, cercando di riportarle proporzionalmente
all'effettiva rilevanza di ciascuna (stabilita, come negli altri casi, per
mezzo delle fonti più attendibili), evitando l'ingiusto rilievo.

Le voci devono fondarsi, di norma, su fonti secondarie, perché _non spetta al
wikipediano interpretare o rilevare l'importanza dellefonti primarie_ (si
veda: niente ricerche originali).

Le voci dovrebbero contare su fonti attendibili, pubblicate e di terze parti
con una reputazione per controllo delle informazioni e accuratezza. Le fonti
dovrebbero essere appropriate per le affermazioni pubblicate.

Alcuni concetti particolarmente evidenti dovrebbero allertare gli utenti e
spingerli a esaminare le fonti:

Affermazioni eccezionali dovrebbero essere supportate da fonti multiple di
alta qualità e affidabilità, specialmente in ambito scientifico, medico,
storico, politico, religioso e nelle biografie.[1] Questo è anche previsto
dalle linee guida sull'uso delle fonti.

Le fonti per materiale riguardante persone viventi devono essere citate con
molta cura. Senza fonti attendibili di terze parti si violano le linee guida
sulla necessità di non pubblicare ricerche originali, sulla verificabilità,
sul punto di vista neutrale e si rischia di pubblicare inoltre informazioni
diffamatorie.

Se le fonti per materiale riguardante persone viventi sono solo fonti non
attendibili, dubbie, di scarsa rilevanza o che possono essere messe in
discussione, esse non dovrebbero essere usate né come fonti, né come
collegamenti esterni.

