_**Angeli negri/Potrai fidarti di me**_ è un singolo pubblicato da Fausto
Leali nel 1968.

_Angeli negri_ è un brano musicale adattato in italiano da Gian Carlo Testoni.
Si tratta, infatti, di una cover di _Angelitos negros_ , canzone di Pedro
Infante del 1948, tratta dal film omonimo, i cui versi sono del poeta e
politico venezuelano Andrés Eloy Blanco, già interpretato da Antonio Machin,
cantante iberocubano, e ripreso poi da Don Marino Barreto Junior nel 1959[1].
Una prima versione italiana fu incisa da Luciano Tajoli già nel 1950 col
titolo "Angeli neri", che si rivelò un enorme successo[2].

Il brano parla di un pittore di Madonne a cui si rivolge un "coloured",
pregandolo di raffigurare almeno un angioletto nero vicino alla vergine
bianca, e fu ideato con l'intento di abbattere ogni tipo di discriminazione
possibile tra gli uomini di culture diverse, in quanto tutti appartenenti
all'unica razza, quella umana.

Il singolo ripeté il successo di _A chi_ , raggiungendo la posizione numero 3
in hit parade[3]. _Angeli negri_ fu anche la traccia d'apertura dell'album _Il
negro bianco_ , uscito all'inizio del 1968 per la Ri-Fi. Proprio questo pezzo,
assieme alle particolari caratteristiche vocali di Leali, farà sì che egli
venga spesso soprannominato durante la sua carriera come il "Negro bianco"
della canzone italiana.

_Potrai fidarti di me_ , il brano inciso sul lato B del disco, è stato scritto
da Bruno Pallesi.

