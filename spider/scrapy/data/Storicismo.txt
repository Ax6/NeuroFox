Lo **storicismo** (o "istorismo"[1][2], termini entrambi derivati dal tedesco
_Historismus_[3]) è un indirizzo filosofico che nasce nella cultura romantica
tedesca (il primo autore ad aver impiegato il termine è Novalis), per
sottolineare la natura storica e progressiva della manifestazione della verità
o Ragione, frutto di una lenta maturazione che procede secondo una precisa
logica di sviluppo. Il primo autore che presenti un simile modello teorico è
Johann Gottfried Herder nel mondo tedesco, Giambattista Vico in quello latino.

Una comune insistenza sul tema della storia avvicina infatti le filosofie di
Vico, Georg Wilhelm Friedrich Hegel e, secondo alcune interpretazioni, Karl
Marx (spesso definite appunto "storicismi"). Le differenze sono riconducibili
in primo luogo al senso della verità che si manifesta nella storia: secondo
l'interpretazione storicista della teoria di Marx la storia è considerata da
un punto di vista immanente come autoliberazione dell'uomo attraverso la
razionalizzazione progressiva del proprio rapporto con la natura.[ _senza
fonte_ ]

La logica con cui questa verità si rivela nella storia è per lo più vista come
compresenza e funzionalità reciproca di progresso e rovina, in polemica con
l'Illuminismo. Così il metodo generale di questa tendenza storicistica
manifesta una concentrazione dialettica, in cui grande peso hanno il ruolo del
negativo (in Hegel e Marx) o delle barbarie (in Vico) che assolvono a
un'essenziale funzione di trasformazione e rigenerazione del processo
storico.[ _senza fonte_ ]

Nella tradizione culturale italiana una stagione storicistica molto influente
coincide con l'opera di Benedetto Croce e della sua scuola. Secondo Croce la
tendenza profonda e antimetafisica del moderno atteggiamento filosofico
consiste nell'integrale risoluzione della filosofia in attività di ricerca
storico-culturale, che abbandona ogni speculazione trascendente affrancandosi
altresì dal modello concettuale delle scienze della natura. Croce definì lo
"storicismo" anche come "mitologismo".[2][4]

Altri progetti

