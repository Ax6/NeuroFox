In macroeconomia il **prodotto interno lordo** (abbreviato **PIL** ) misura il
valore aggregato, a prezzi di mercato, di tutti i beni e i servizi finali
(cioè destinati al consumo) prodotti sul territorio di un Paese in un dato
periodo di tempo (normalmente si usa come riferimento l’anno ma anche altri
archi temporali sono usati).[1][2]

Il termine _interno_ indica che tale variabile comprende le attività
economiche svolte all’interno del Paese; sono dunque esclusi i beni e servizi
prodotti dalle imprese, dai lavoratori e da altri operatori nazionali
all’estero; mentre sono inclusi i prodotti realizzati da operatori esteri
all’interno del Paese. Sono escluse dal PIL anche le prestazioni a titolo
gratuito o l’autoconsumo.[3]

Il termine _lordo_ indica che il valore della produzione è al lordo degli
ammortamenti, ovvero del naturale deprezzamento dello stock di capitale fisico
intervenuto nel periodo; questo deprezzamento comporta che, per non ridurre
tale dotazione a disposizione del sistema, parte del prodotto deve essere
destinata al suo reintegro. Sottraendo dal PIL gli ammortamenti, si ottiene il
PIN (prodotto interno netto).

Il PIL si è guadagnato una posizione di preminenza circa la sua capacità di
esprimere o simboleggiare il benessere di una collettività nazionale e il suo
livello di sviluppo o progresso.

Il concetto di PIL similare all'attuale fu espresso in modo completo
dall'economista Adam Smith nella sua più celebre opera _La Ricchezza delle
Nazioni_. Egli infatti ritiene che il capitale possa essere di due specie:
_circolante_ e _fisso_.

Il **capitale circolante** si caratterizza dal fatto che genera un profitto
per chi lo possiede solo nel momento in cui il proprietario stesso lo cede e
quindi se ne separa.

Il **capitale fisso** , invece, genera profitto semplicemente dal suo
possesso.

Smith fa degli esempi per chiarire le sue posizioni. Ponendo caso vi sia un
contadino che possiede del bestiame da lavoro. Il valore o prezzo del bestiame
da lavoro costituisce un capitale fisso, infatti finché si possiede il
bestiame si può trarne profitto, il prezzo del mantenimento invece è capitale
circolante, la carne ad esempio che viene utilizzata per cibare il bestiame è
utile solo nel momento in cui il proprietario decide di privarsene per darla
ai suoi animali. Da notare che se invece il bestiame fosse posseduto da un
mercante che lo vende, esso sarebbe da considerarsi come merce, e quindi come
capitale circolante, solo separandosene il proprietario avrà un profitto. Un
esempio ancora più attuale sempre di Smith può essere quello di una macchina
agricola; il prezzo di esse è infatti capitale fisso, mentre il prezzo del
mantenimento capitale circolante.

Dopo aver fatto questa distinzione Smith spiega che la società (e l'individuo)
divide il capitale in tre quote:

Smith ritiene quindi che il reddito lordo di una nazione sia costituito
dall'insieme di tutto quello prodotto dal lavoro e dalla terra. Il reditto
netto si trova invece sottraendo al reddito lordo le spese per il mantenimento
del capitale fisso e circolante. Considerando quindi in poche parole reddito
netto unicamente la parte di reddito destinata all'immediato consumo (ovvero
ad oggi i consumi). Chiarisce però Smith che dalla sottrazione delle spese per
il mantenimento del capitale fisso e circolante bisognerà escludere la parte
per il mantenimento di tutto il capitale circolante che non è moneta. Infatti
Smith osserva che la parte di capitale circolante che non va a finire nel
capitale fisso, accrescendolo, mantenendolo o migliorandolo (seguendo
l'esempio del bestiame, il mantenimento del bestiame è inizialmente sia per
chi lo vende al contadino, sia per il contadino stesso, capitale circolante,
nel momento in cui nutre il capitale fisso, ovvero il bestiame, entra a far
parte di esso, mantenendolo), bensì finisce nella quota di immediato consumo
(le vesti vendute da un mercante sono capitale circolante per il mercante, ma
prima o poi verranno acquistate da qualcuno che utilizzerà il vestito
semplicemente per indossarlo) e per questo costituisce reddito netto.

Invece la moneta è unicamente il mezzo attraverso il quale si scambiano i
beni, e quindi non può essere conteggiata (sarebbe come conteggiare nel PIL,
oltre alla macchina anche i soldi utilizzati per acquistarla). Adam Smith
chiarisce anche che tutte le merci che rimangono invendute o le scorte possono
essere anch'esse considerate parte del reddito netto; infatti, il loro valore
è immediato consumo per chiunque le acquisterà in futuro, dunque Smith dà per
scontato che ogni persona destinerà una quota del suo futuro reddito per
l'immediato consumo e che la somma di tutte queste quote di ognuno sarà
sufficiente ad acquistare tutte le merci rimaste invendute, e parte o tutte
quelle dell'anno stesso .[4][5].

Il PIL (prodotto interno lordo) può essere considerato come:

Il PIL è detto interno in quanto comprende il valore dei beni e servizi
prodotti all'interno di un paese (indipendentemente dalla nazionalità di chi
li produce). Più precisamente (vedi anche il Sistema europeo dei conti
nazionali e regionali), si considera la produzione di beni e servizi:

Nel Sistema europeo dei conti nazionali e regionali si passa dal _Conto della
produzione_ al _Conto della generazione dei redditi primari_ e al _Conto
dell'attribuzione dei redditi primari_. Il saldo del primo è il risultato
lordo di gestione (PIL meno redditi da lavoro dipendente dei residenti e meno
imposte nette sui prodotti e sulla produzione), nel secondo si aggiungono al
risultato lordo di gestione, tra l'altro:

Si ottiene così il reddito nazionale lordo.

Il PIL è detto _lordo_ perché è al lordo degli ammortamenti (per ammortamento
si intende il procedimento con il quale si distribuiscono su più esercizi i
costi di beni a utilità pluriennale, che possono essere di diversa natura).

È una misura basilare usata in macroeconomia.

A partire dal PIL è definibile il reddito pro-capite, pari al rapporto tra il
PIL e la popolazione nazionale.

Il PIL può essere misurato sia dal lato degli acquirenti (domanda) sia da
quello dei produttori (offerta);[3] inoltre, esso può essere calcolato facendo
riferimento ai redditi che esso remunera distribuendo il ricavato della
vendita. La misurazione del PIL dal lato della domanda esplicita le diverse
componenti della spesa. Nel conto delle risorse e degli impieghi il PIL si
ottiene sommando i consumi, gli investimenti fissi lordi e le esportazioni
nette, ovvero le esportazioni meno le importazioni, tecnicamente chiamato
saldo commerciale (NX). Le importazioni ovviamente sarebbero ininfluenti nel
conteggio del PIL, ma la necessità di sottrarle (diminuendo così le
esportazioni totali) scaturisce dal fatto che all'interno dei consumi vi
rientrano anche le importazioni, che appunto non possono far parte del PIL.
Gli investimenti sono al lordo degli ammortamenti, ovvero includono la quota
necessaria per conservare invariato lo stock di capitale a fine periodo; gli
investimenti "netti" sono pari alla variazione dello stock di capitale
dell’economia.

La misurazione del PIL dal lato dell’offerta consiste nel sommare l’apporto al
PIL del Paese fornito da tutte le imprese. Il PIL è infatti pari alla somma
del valore aggiunto delle diverse unità produttive e stima gli scambi ai
prezzi di mercato, comprensivi quindi delle imposte sulla produzione e
dell’IVA.

Infine, il PIL può essere calcolato come somma dei redditi da lavoro
dipendente e del risultato lordo di gestione dell’economia, oltre alle imposte
sulla produzione e all’IVA e al netto dei contributi alla produzione. Della
misura del PIL devono far parte anche quelle parti di prodotto generate
dall’economia sommersa. Tale quantità deve essere stimata e aggiunta a quella
prodotta nel mercato regolare.

Come ogni misurazione economica, il PIL può essere misurato in termini reali o
termini nominali.

Misurare il PIL in termini nominali vuol dire misurarlo nel suo valore
espresso in moneta attuale, esprimerlo in termini reali vuol dire depurarlo
delle variazioni dei prezzi dei beni prodotti. Dividendo il PIL nominale per
il PIL reale si ottiene un indice chiamato "deflatore del PIL". Il PIL reale,
al contrario di quello nominale, può essere confrontato fra anni
diversi.[10][11] Da notare che il deflatore del PIL misura la variazione dei
prezzi di tutti i beni _prodotti_ (siano essi beni di consumo o di
investimento, siano essi consumati da residenti o esportati) ed è quindi
diverso dal tasso di inflazione, che misura la variazione dei prezzi dei soli
beni di consumo presenti sul mercato interno, compresi quelli importati.

Il concetto di PIL, e anche il modo di calcolarlo, si è perfezionato nel tempo
a partire dalla sua nascita e, nel corso del tempo, si è guadagnato una
posizione di preminenza circa la sua capacità di esprimere o simboleggiare il
benessere di una collettività nazionale. Ma non sono state risparmiate
critiche, anche a partire da un'epoca in cui il concetto non era così noto e
dominante.

In generale, le principali critiche alle modalità di misurazione del prodotto
interno lordo sono le seguenti:

Il dibattito ha portato alla creazione di numerosi indici di benessere o di
crescita alternativi al PIL, che però si sono dimostrati arbitrari o, al
massimo, in grado di affiancarlo. Per esempio, il 19 e 20 novembre 2007 si è
tenuta a Bruxelles la conferenza internazionale “Beyond GDP” (“Oltre il PIL”)
organizzata dalla Commissione europea, dal Parlamento Europeo, dall'OCSE e dal
WWF. La conferenza ha richiamato leader politici, rappresentanti di governo ed
esponenti di istituzioni chiave come la Banca Mondiale e le Nazioni unite con
l'obiettivo di chiarire quali possano essere gli indicatori più appropriati
per misurare il progresso[19]. Sempre a testimoniare la crescente attenzione
del mondo politico per il tema, il presidente francese Nicolas Sarkozy nel
corso della conferenza stampa di inizio 2008, ha annunciato di aver incaricato
tre personalità di alto rilievo, Jean-Paul Fitoussi e due premi Nobel per
l'economia, lo statunitense Joseph Stiglitz e l'indiano Amartya Sen, di
riflettere su come cambiare gli indicatori della crescita in Francia. «Bisogna
cambiare il nostro strumento di misura della crescita», ha detto Sarkozy,
convinto che contabilità nazionale e PIL abbiano «evidenti limiti» che non
rispecchiano «la qualità della vita dei francesi».[20] Il risultato del loro
lavoro, a capo della Commissione sulla misurazione delle performance
economiche ed il progresso sociale è un rapporto uscito nel 2009.

Il principale indicatore proposto come alternativa al PIL che tiene conto
delle principali critiche poste ad esso, è il Genuine Progress Indicator
(GPI), in italiano "indicatore del progresso reale". Il GPI ha come obiettivo
la misurazione dell'aumento della qualità della vita (che a volte è in
contrasto con la crescita economica, che invece viene misurata dal PIL), e per
raggiungere questo obiettivo distingue con pesi differenti tra spese positive
(perché aumentano il benessere, come quelle per beni e servizi) e negative
(come i costi di criminalità, inquinamento, incidenti stradali). Simile a
questo indice esiste un Prodotto interno lordo verde introdotto da alcune
province cinesi.

Un ulteriore indicatore, alternativo a GPI e PIL è la Felicità Nazionale Lorda
(FIL) oppure, per valutare la qualità della vita dei cittadini dei paesi
membri delle Nazioni Unite vi è l'Indice di sviluppo umano.

Recentemente è stata sostenuta la proposta, ideata nel 1989 da Herman Daly e
John Cobb, di utilizzare un indicatore alternativo al PIL: l'ISEW. In tale
indicatore rientrano non solo il valore complessivo dei beni e dei servizi
finali prodotti in un paese, ma anche i costi sociali e i danni ambientali a
medio e lungo termine. In pratica, il calcolo dello sviluppo di un paese non
si baserebbe più soltanto sulla mera crescita economica ma anche su fattori
sociali ed ambientali che considerano la soglia dello Sviluppo Sostenibile. A
questo riguardo, è recentemente stata pubblicata da Donzelli l'analisi
condotta dall'Università di Siena sotto la direzione del professor Enzo
Tiezzi: "La soglia della sostenibilità ovvero tutto quello che il Pil non
dice".

Un altro indicatore è il cosiddetto “subjective well-being” (SWB), vale a dire
la percezione che gli individui hanno della propria vita e del grado di
soddisfazione che provano per essa. Questo indicatore della felicità delle
persone, per quanto sintetico, ha il vantaggio d'essere stato rilevato da
diversi decenni e in molti paesi del mondo. Studi empirici evidenziano che il
SWB stenta a crescere nel tempo in diversi paesi, come il Giappone, o
diminuisce, come negli USA, nonostante il reddito pro-capite abbia avuto una
evidente tendenza a crescere[21]. Ciò costituisce per gli economisti un
paradosso, chiamato “paradosso della felicità” o "paradosso di Easterlin", in
quanto gli economisti sono abituati a pensare al reddito come ad un buon
indicatore di benessere.

Tutti gli indicatori esaminati sopra hanno la comune caratteristica di
riconoscere la limitata significatività del prodotto interno lordo e la sua
inadeguatezza come dato espressivo del reale benessere di un Paese.[ _senza
fonte_ ] In proposito, esistono tuttavia posizioni più “radicali”: quelle di
chi reputa che gli indici, ovvero i numeri, siano ben poco espressivi del
fatto economico e del valore. Di qui la scarsa attendibilità di tutti gli
indicatori e il giudizio negativo sul sistema dei prezzi come sistema
esclusivo di misurazione del valore e sull'economia vista come gara alla
conquista di numeri sempre più grandi capaci di esprimere solo cifre sempre
più grandi di denaro. Di qui, più in generale, i dubbi sulla possibilità di
quantificare – qualunque sia il sistema adottato - la misura di variabili che
presentano legami indissolubili con il tema della qualità della vita, ovvero
di sottoporre il valore – che «ha un senso, non un prezzo» – a operazioni di
misurazione in senso stretto[22].

In realtà il problema di misurare il benessere nazionale è un problema
insolubile, in quanto la misurazione del valore non può essere effettuata su
base oggettiva. Il valore, come spiegato dalla Teoria soggettiva marginalista
del valore, viene associato soggettivamente a ciascun bene dalla capacità che
esso ha, nelle intenzioni d'uso del proprietario, di raggiungere i propri fini
personali soggettivi. Rimane perciò chiaro che, dacché non è possibile
misurare oggettivamente né concetti come "valore" e "ricchezza", né
soprattutto "felicità", né "progresso reale", il PIL rimane un indicatore con
scarsissimo senso economico, specie se applicato a gruppi di persone
disomogenei, mentre le soluzioni alternative proposte sono semplicemente
arbitrarie e irrealistiche.

Altri progetti

