**Ugo Foscolo** , nato **Niccolò[1] Foscolo** (Zante, 6 febbraio 1778 –
Turnham Green, 10 settembre 1827), è stato un poeta, scrittore e traduttore
italiano, uno dei principali letterati del neoclassicismo e del
preromanticismo. Egli fu uno dei più notevoli esponenti letterari italiani del
periodo a cavallo fra Settecento e Ottocento, nel quale si manifestano o
cominciano ad apparire in Italia le correnti neoclassiche e romantiche,
durante l'età napoleonica e la prima Restaurazione.

Costretto fin da giovane ad allontanarsi dalla sua patria (l'isola greca di
Zacinto/Zákynthos, oggi nota in italiano come Zante), allora territorio della
Repubblica di Venezia, si sentì esule per tutta la vita, strappato da un mondo
di ideali classici in cui era nato e cresciuto, tramite la sua formazione
letteraria e il legame con la terra dei suoi antenati (nonostante un
fortissimo legame con l'Italia che considerò la sua madrepatria). La sua vita
fu caratterizzata da viaggi e fughe, a causa di motivi politici (militò nelle
forze armate degli Stati napoleonici, ma in maniera molto critica, e fu un
oppositore degli austriaci, a causa del suo carattere fiero, dei suoi
sentimenti italiani e delle sue convinzioni repubblicane), ed egli, privo di
fede religiosa ed incapace di trovare felicità nell'amore di una donna,
avvertì sempre dentro di sé un infuriare di passioni.[2]

Come molti intellettuali della sua epoca, si sentì però attratto dalle
splendide immagini dell'Ellade, simbolo di armonia e di virtù, in cui il suo
razionalismo e il suo titanismo di stampo romantico si stemperano in immagini
serene di compostezza neoclassica, secondo l'insegnamento del Winckelmann.[3]

Tornato per breve tempo a vivere stabilmente in Italia e nel Lombardo-Veneto
(allora ancora parte del Regno d'Italia filofrancese) nel 1813, partì presto
in un nuovo volontario esilio e morì povero qualche anno dopo a Londra, nel
sobborgo di Turnham Green. Dopo l'Unità, nel 1871, le sue ceneri furono
riportate per decreto del governo italiano in patria e inumate nella Basilica
di Santa Croce a Firenze, il _Tempio dell'Itale Glorie_ da lui cantato nei
_Sepolcri_ (1807).

«Salve Zacinto! all'antenoree prode, / de' santi Lari Idei ultimo albergo / e
de' miei padri, darò i carmi e l'ossa, / e a te il pensier: ché piamente a
queste / Dee non favella chi la patria oblia.»

Foscolo nacque sull'isola greca di Zante (nota anche come _Zacinto_ , cui
dedicherà uno dei suoi più celebri sonetti), possesso plurisecolare della
Repubblica di Venezia, il 6 febbraio del 1778, figlio di Andrea Foscolo
(Corfù, 1754 - Spalato, 13 ottobre 1788), medico di vascello di origini
veneziane, e della greca Diamantina Spathis (o Spathys; settembre 1747 - 28
aprile 1817), che si erano sposati a Zante il 5 maggio 1777 secondo il rito
cattolico. Primogenito di quattro fratelli, lo seguivano la sorella Rubina
(dal nome della nonna materna) (21 dicembre 1779 - 1867), e i due fratelli
morti suicidi Gian Dionisio (detto Giovanni Dionigi o Giovanni; Zante, 27
febbraio 1781 - Venezia, 8 dicembre 1801) e Costantino Angelo (detto Giulio;
Spalato, 7 dicembre 1787 - Ungheria 1838).[4][5]

Venne chiamato Niccolò come il nonno paterno - anch'egli medico -, ma preferì
lui stesso soprannominarsi Ugo sin dalla giovinezza. Pare che questo fosse il
nome del leggendario capostipite della sua famiglia, membro della _gens
Aurelia_ , trasferitosi da Roma nella Laguna Veneta al tempo delle invasioni
barbariche, per fondare Rialto;[4] in realtà non è certo se i Foscolo
discendessero, come dichiaravano, da un ramo decaduto dell'omonima casata di
sangue patrizio.[4][6] Altri affermano che il nome fu un omaggio a Ugo di
Basseville.[7]

Certamente la famiglia era tutt'altro che benestante: il padre era un modesto
medico (peraltro portato alla prodigalità), mentre la madre, pur essendo
vedova in prime nozze del nobiluomo Giovanni Aquila Serra, era figlia di un
sarto zantioto. Trascorse l'infanzia in una casetta che sorgeva di fronte alla
chiesa della Beata Vergine Odigitria (dal greco bizantino _Οδηγήτρια_ , "che
conduce mostrando la via")[4] e che andò distrutta a causa di un terremoto nel
1953.[8]

Foscolo ricorderà sempre la città dove era nato e più volte canterà la sua
isola natale.[9] Egli scriveva il 29 settembre del 1808 al cugino[10]
prussiano Jakob Salomon Bartholdy:

«Quantunque italiano d'educazione e d'origine, e deliberato di lasciare in
qualunque evento le mie ceneri sotto le rovine d'Italia anziché all'ombra
delle palme d'ogni altra terra più gloriosa e più lieta, io, finché sarò
memore di me stesso, non oblierò mai che nacqui da madre greca, che fui
allattato da greca nutrice e che vidi il primo raggio di sole nella _chiara e
selvosa Zacinto_ , risuonante ancora de' versi con che Omero e Teocrito la
celebravano.»

Trascorse parte della sua fanciullezza nella Dalmazia e nel 1785 si trasferì
con la famiglia a Spalato, dove il padre esercitava la sua professione di
medico con un salario modesto, e presso il Seminario arcivescovile di quella
città compì come esterno i suoi primi studi, seguito da monsignor Francesco
Gianuizzi fino a quando la morte improvvisa del padre, avvenuta il 13 ottobre
1788, lo costrinse a ritornare a Zante, dove continuò la scuola e apprese i
primi elementi del greco antico dimostrandosi però allievo ribelle alla
disciplina e non troppo propenso allo studio.[11] Il carattere passionale e
avverso alle ingiustizie di Foscolo si ravvisava già in un episodio degli anni
di Zante: la popolazione voleva un giorno dare l'assalto al ghetto ebraico
della piccola città, ricercando negli ebrei un capro espiatorio, come spesso
accadeva. Foscolo riuscì però ad impedire l'assalto: mentre le porte stavano
per cedere, il giovanissimo Ugo balzò sul muro di cinta e gridò alla folla:
"Vigliacchi, indietro, vigliacchi!". La folla ne rimase impressionata e si
disperse, rinunciando al proposito.[12]

Nei primi mesi del 1789 la madre si trasferì a Venezia, mentre Ugo e Giovanni
rimasero a Zante, Giovanni presso la nonna materna Rubina e Ugo presso una zia
materna, mentre Costantino e Rubina soggiornarono assieme ad altre due zie
paterne a Corfù. Nel 1792, accompagnato dal Provveditore dell'isola, Paolo
Paruta, poté raggiungere la madre e i fratelli a Venezia e stabilirsi con loro
nella piccola casa in Campo de le gate, nel sestiere Castello.

Tra il 1793 e il 1797 frequentò le Scuole di San Cipriano a Murano dove
Gasparo Gozzi era stato provveditore ed ebbe modo di seguire le lezioni del
latinista Ubaldo Bregolini, del grecista Giambattista Galliccioli e dell'abate
Angelo Dalmistro che assecondarono le aspirazioni letterarie del giovane.[13]
In seguito, proseguì gli studi presso le pubbliche scuole degli ex-Gesuiti.

La linea dei suoi studi fu all'inizio tradizionale, con la lettura dei
classici, gli esercizi di traduzione soprattutto da Saffo, Anacreonte, Alceo e
Orazio; passò poi a più ampie letture, tra le quali quelle degli autori del
Settecento e numerose altre, aiutato nella scelta e nella guida dal
bibliotecario Jacopo Morelli che lavorava alla Marciana, frequentata
assiduamente dal Foscolo, che pare vi studiasse dieci ore al giorno.[14]

La passione per la letteratura fu convinta e precoce. Il 29 ottobre del 1794
inviava una lettera all'amico bresciano Gaetano Fornasini, allegandogli «due
odi ed un sonettuccio» ora perduti, e ringraziando per le correzioni suggerite
in merito ad alcune «canzonette» che il Foscolo gli aveva fatto leggere in
precedenza. Sollecitava inoltre di non esitare «a criticar le mie cose, mentre
io accetto come altrettanti regali le giudiziose correzioni che mi si
fanno».[15]

Nel 1794 trascrisse una quarantina dei suoi componimenti poetici, in parte
originali e in parte frutto di traduzioni, che risentivano degli influssi
arcadici soprattutto nel metro e nel linguaggio e che inviò al cugino
Costantino Naranzi.[16] Nel frattempo venne ospitato, come autore di versi,
nell'«Anno poetico» dal classicista gozziano, il già ricordato abate Angelo
Dalmistro, che era un appassionato della letteratura inglese.[17]

Introdotto dal bibliotecario Morelli nei salotti delle nobildonne veneziane,
quello della dotta Giustina Renier Michiel e della sua rivale, la bella
Isabella Teotochi Albrizzi (prima grande passione amorosa del poeta, di cui
parla nel _Sesto tomo dell'io_ ), conobbe Ippolito Pindemonte e altri poeti di
successo come Aurelio de' Giorgi Bertola. Immerso nella temperie culturale
veneziana dell'epoca, fervente e cosmopolita, Foscolo ebbe modo di frequentare
anche altri salotti e ritrovi letterari della città, dove si dibatteva intorno
alla Rivoluzione francese, che oltralpe conosceva proprio allora alcune delle
sue fasi culminanti.[18]

Importanti furono anche i contatti con il gruppo degli amici bresciani, aperti
alle influenze francesi e rivoluzionarie, e con Melchiorre Cesarotti,
traduttore dei _Canti di Ossian_ , per il quale Foscolo cominciò a nutrire una
notevole ammirazione, giungendo ad intessere rapporti con i letterati che
vedevano in lui il loro modello e padre spirituale, e contattandolo
personalmente con una missiva del 28 settembre 1795.[19] Il 30 ottobre del
1795 inviò per un parere al Cesarotti, docente presso lo Studio padovano, il
manoscritto della tragedia _Tieste,_ di carattere alfieriano e viva di fervori
giacobini (rappresentata poi con un certo successo al Teatro Sant'Angelo di
Venezia, il 4 gennaio 1797).[20]

Foscolo vide subito in Vittorio Alfieri un modello da seguire[21]; egli trasse
il suo stile giovanile proprio da lui, e lo decantò in molte opere[22][23].
Foscolo inviò il testo del _Tieste_ , con la dedica[24], alla residenza
fiorentina del poeta astigiano. Foscolo preferì non visitare personalmente
l'Alfieri, rispettando la sua estrema riservatezza degli ultimi anni, a quanto
afferma nell'epistolario e nell' _Ortis_[25]; pare però che quest'ultimo,
anche se non rispose alla lettera del Foscolo, avesse elogiato con alcuni
conoscenti lo stile della tragedia, prevedendo il grande avvenire letterario
dell'allora giovane ufficiale napoleonico (nonostante l'iniziale disparità di
vedute su Napoleone, anche Foscolo poi converrà con Alfieri in un giudizio
negativo del generale francese, chiamandolo "tiranno"[26]) e futuro primo vero
poeta-vate dell'Italia risorgimentale. In particolare, avrebbe affermato che
quel giovane l'avrebbe superato in quanto a gloria letteraria.[27]

Al medesimo periodo compositivo del _Tieste_ \- se non anche a un'epoca
precedente -, la critica riconduce ormai quasi all'unanimità la stesura di
un'altra tragedia, _Edippo_ , rimasta sconosciuta per un secolo e mezzo dopo
la morte di Foscolo, finché Mario Scotti ne ritrovò il manoscritto nel 1978,
tra le "carte Pellico" presso l'archivio romano della _Civiltà Cattolica_.
L'attribuzione al giovane Foscolo, proposta da Scotti[28], è stata avallata da
molti dei maggiori esegeti foscoliani; Scotti e gli altri studiosi hanno
riconosciuto nella tragedia l'«Edipo, recitabile ma da non istamparsi», del
sotto citato _Piano di Studj_ , escludendo potesse invece trattarsi del
completamento dell' _Edipo_ abbozzato in prosa molti anni più tardi a
Firenze.[29]

Il testo ci è giunto completo in cinque atti; sebbene impostato sull'impianto
narrativo dell' _Edipo a Colono_ sofocleo, si distanzia significativamente dal
modello e presenta numerosi calchi dal _Polinice_ e dall' _Antigone_
alfieriani, oltre che dalla _Tebaide_ di Stazio tradotta da Cornelio
Bentivoglio, ma dimostra al contempo nell'autore - celato dietro l'improbabile
pseudonimo Wigberto Rivalta - una _Weltanschauung_ e delle modalità espressive
del tutto personali.[30]

Risale al 1796 un documento della prima formazione letteraria di Foscolo, un
ambizioso _Piano di Studj_ comprendente "Morale, Politica, Metafisica,
Teologia, Storia, Poesia, Romanzi, Critica, Arti" dove il giovane registrava
le letture, i primi scritti, gli abbozzi delle opere da scrivere.[31] Gli
autori che vi compaiono sono, tra i tanti, Cicerone, Montesquieu, Rousseau,
Locke, Tucidide, Senofonte, Sallustio e i grandi storici romani. Completa il
quadro il riferimento alle Sacre Scritture. Tra gli Epici figura Omero, cui
tengono dietro Virgilio, Dante, Tasso e Milton. Sono menzionati anche autori
contemporanei del Foscolo, tra cui gli inglesi Gray e Young, espressione di
una poesia sepolcrale che influenzò sin dall'inizio il poeta, Shakespeare, lo
svizzero Gessner e gli italiani Alfieri e Parini.[32] Nel _Piano di Studj_ si
trova l'accenno ad un romanzo, _Laura, lettere_ , che la critica ha
tradizionalmente riconosciuto come prima idea del romanzo epistolare,
concretizzatasi col tempo nell' _Ortis_.

Il _Piano_ indica inoltre l'intenzione di raccogliere «in un solo libretto col
motto _Vitam impenděre vero_ [...] dodici Odi del conio dell'autore».[33] Il
motto latino, da tradursi «sacrificare la vita per la verità», era un chiaro
omaggio agli ideali rivoluzionari, dato che riprendeva le parole usate in
esergo da Marat nel celebre giornale _L'ami du peuple_. L'ammissione del
poeta, secondo cui i testi necessitavano ancora di un lungo _labor limae_[34],
e la severità della censura veneziana ne impedirono la pubblicazione, ma
alcune odi ci sono state tramandate, rivelando il carattere di un'opera in cui
si attinge largamente alle Sacre Scritture per comporre una denuncia etico-
politica condizionata dagli eventi francesi e influenzata dal modello
pariniano.[35]

Intanto, il giovane poeta mostrava segni di insofferenza verso la società
veneziana e i suoi salotti, votati all'esteriorità e alle convenzioni, e
lontani quindi dal suo spirito libero. Decise pertanto di effettuare un
soggiorno a Padova, stimolato dai fermenti culturali della città come dal
desiderio di conoscere Cesarotti e i suoi seguaci. Nel luglio del 1796 giunse
quindi a Padova, dove incontrò il traduttore dell' _Ossian_.[36]

Durante l'anno Foscolo scrisse alcuni articoli sul _Mercurio d'Italia_ che
destarono i sospetti del governo veneto; ai primi di settembre partì per un
soggiorno sui colli Euganei. La tradizione critica ha pensato che tale
spostamento fosse dovuto a una persecuzione politica nei suoi confronti[37], o
ancora ad una necessità di riprendersi dopo una delusione amorosa[38];
tuttavia, sappiamo anche che in quei giorni Padova era funestata da
un'epidemia di vaiolo, e le truppe militari francesi cominciavano inoltre a
entrare in città. In mancanza di documenti storici e epistolari che dimostrino
con certezza perché il Foscolo scegliesse il trasferimento in campagna, sono
due elementi da tenere ugualmente in considerazione.[39]

Dopo il successo del _Tieste_ , Foscolo fece con ogni probabilità un secondo
soggiorno a Padova in marzo; frequentò verosimilmente le lezioni di Cesarotti
all'università ma il rapporto con il padre spirituale andò progressivamente
raffreddandosi, tanto che con il mese di marzo cessano i contatti epistolari
tra i due, e l'uno si astiene addirittura dal nominare l'altro nelle proprie
lettere per un periodo di quasi sei anni.[40] Tra le altre cose, Foscolo
aderiva con fervore crescente agli entusiasmi repubblicani, mentre Cesarotti
assisteva con disillusione agli sconvolgimenti politici, e sappiamo che in
aprile viveva di fatto confinato in campagna.[41]

In seguito, Foscolo fu prima a Venezia e poi a Bologna, dove prestò brevemente
servizio come volontario tra i Cacciatori a cavallo della Repubblica
Cispadana. Chiese quasi subito con successo di esserne dispensato a causa
della salute precaria e di una ferita.[42] Durante il breve periodo felsineo
diede alle stampe l'ode _A Bonaparte liberatore_ , molte copie della quale
furono inviate dalla Giunta di Difesa bolognese alla Municipalità di Reggio
Emilia, città cui il Foscolo aveva dedicato la poesia, in quanto era stata la
prima a innalzare il tricolore.[43]

Foscolo tornò in laguna quando seppe che il 12 maggio a Venezia l'oligarchia
dogale aveva ceduto alle pretese napoleoniche di costituire un «Provvisorio
Rappresentativo Governo».[44] Fu una lettera del patriota Almorò Fedrigo a
informarlo; Foscolo la fece pubblicare il 16 maggio sul _Monitore bolognese_ e
nei medesimi giorni lasciò Bologna.[45]

Il 16 maggio offriva con una lettera alla Municipalità di Reggio Emilia l'ode
_A Bonaparte liberatore_ , dicendo di correre verso Venezia «a spargere le
prime lagrime libere». Annunciava inoltre di voler portare a compimento una
«tragedia repubblicana», il _Timocrate_ , e «una cantica lirica intitolata la
_Libertà italica_ », di cui l'ode «non _era_ che un prodromo».[46] In realtà
né della tragedia né della _Libertà italica_ è rimasta traccia; il _Timocrate_
viene ancora nominato un'unica volta il 14 agosto 1798 quando Foscolo,
rivolgendosi alla Società del Teatro patriottico di Milano, sostiene di
lavorarci da mesi e promette, dopo averlo finito, di «assoggettarlo» alla
Commissione della Società.[47] Appena ritornato in laguna, il 23 maggio
ricevette da Bologna la nomina a tenente onorario aggregato alla Legione
Cispadana.[48]

Tra il maggio e la fine dell'estate compose l'ode _Ai novelli repubblicani_ ,
ricca di fervore libertario, dedicata al fratello «Gioan-Dionigi», che apparve
prima in un opuscolo in cui, oltre alla poesia, figuravano «la dedica al
fratello Gioan-Dionigi», «la lettera di Bruto a Cicerone tolta da Plutarco» e
«i chiarimenti» di alcune strofe, e, subito dopo, sull' _Anno poetico_ del
1797, dove seguiva il sonetto _A Venezia_ , scritto probabilmente nel 1796 e,
a differenza dell'ode, prima della caduta della Serenissima.[49]

A Venezia, il poeta entrò nella Municipalità provvisoria e ricoprì il ruolo di
«segretario verbalizzatore delle sedute della Società d'istruzione
pubblica»,[50] posizione che mantenne dal 22 luglio al 29 novembre.[51] Nella
Società venne però accolto già il 19 giugno, quando vi venne letta una lettera
in cui lo stesso Foscolo, quel giorno assente perché ancora alle prese con
«una lunga convalescenza», dava sfogo a ferventi accenti patriottici,
chiedendo di esservi ammesso. Il verbale della sessione ricorda che il giovane
fu fatto socio «per acclamazione».[52]

La Società d'Istruzione Pubblica era stata istituita il 27 maggio 1797 dalla
Municipalità, e sebbene dovesse ufficialmente coadiuvare la politica
democratica municipale, annoverò tra i suoi esponenti più significativi
rivoluzionari radicali come i napoletani Flaminio Massa e Carlo Lauberg.[53]
Il diplomatico Girolamo Politi affermò nel novembre di quell'anno che la
Società era retta da affiliati della loggia massonica «Le colonne della
Democrazia», animata da Lauberg, una società segreta attraverso cui i francesi
avevano accelerato il processo di democratizzazione delle città venete.[54]
Dietro la Società d'Istruzione - probabilmente una mera copertura - si
articolava in effetti una rete di logge politiche improntata al modello
giacobino. Secondo la testimonianza delegata dal municipalista moderato
Giovanni Andrea Spada alle sue _Memorie_ , la Società si proponeva di condurre
la Municipalità verso posizioni radicali.[55] Se le accuse di Spada erano
forse espresse in toni eccessivi, non dovevano tuttavia essere molto lontane
dal vero.[56]

Non è dato sapere se Foscolo abbia aderito al sistema creato dal Lauberg, ma è
accertato che il poeta di Zacinto fosse legato all'«ala più radicale dei
patrioti veneziani», tra i quali figurava Vincenzo Dandolo, intimo amico cui
il Foscolo dovette la nomina a Segretario redattore della Municipalità.
Nonostante l'incarico non avesse una particolare rilevanza politica, Foscolo
fu chiamato varie volte a leggere i verbali dalla Tribuna, e poté assistere
alle riunioni della Municipalità e del suo Comitato segreto.[57]

Tuttavia, il 17 ottobre di quel 1797 così esaltante per i patrioti
democratici, fu firmato il Trattato di Campoformio con il quale Bonaparte
cedeva Venezia (fino a quel momento libera repubblica, anche se ormai
controllata _de facto_ dai francesi), all'Austria asburgica. Il giovane Ugo,
pieno di sdegno, si dimise dagli incarichi pubblici e partì in volontario
esilio recandosi prima a Firenze, poi a Milano.[58] Lo sdegno per la ratifica
del Trattato emerge da una testimonianza coeva del politico austriaco Carl von
Humburg, il quale scrive che nel corso di una pubblica seduta veneziana (è
quella dell'8 novembre alla Municipalità provvisoria, pochi giorni prima che
il poeta lasciasse la città) Foscolo salì alla tribuna «per vomitare tutte le
imprecazioni possibili contro il generale Bonaparte. Armato di un pugnale,
facendo esclamazioni e contorsioni orribili, lo ha immerso con furore nel
parapetto della tribuna, giurando di immergerlo allo stesso modo nel cuore del
perfido Bonaparte».[59]

A Milano giunse a metà novembre, conobbe Parini e Monti, che difese qualche
mese più tardi dalle accuse che gli si rivolgevano per la sua attività di
poeta alla corte romana, innamorandosi inoltre della moglie di lui, Teresa
Pikler, salvo poi dire di lui "Questi è Monti poeta e cavaliero, gran
traduttor dei traduttor d'Omero". Monti non da meno disse di Foscolo " Questi
è il rosso di pel, Foscolo detto , falso sì falso che falsò se stesso quando
in Ugo cangiò ser Nicoletto".

Appena arrivato in città, «poverissimo ed esule»[60], cercò di procurarsi un
impiego che potesse provvedere al suo sostentamento. A questo proposito, forse
su consiglio di Monti, scrisse immediatamente a Giovanni Costàbili Containi,
amico del poeta ferrarese e membro del Direttorio Cisalpino: «amerei un posto
fra gli scrittori nazionali, o fra i custodi della pubblica Biblioteca, ove
potrei consacrare i miei giorni alla patria ed alla filosofia».[61] I profughi
veneziani, tuttavia, erano gli ultimi arrivati in un imponente flusso di
persone che vide convergere verso la città meneghina cittadini della zona
centro-settentrionale della penisola. Unendo a questo aspetto le intemperanze
pubbliche con cui Foscolo aveva accolto il Trattato di Campoformio nei suoi
ultimi giorni in laguna, si spiega l'infelice esito della richiesta.[62]

Foscolo, intanto, entrò nel «Circolo costituzionale di Milano», ritrovo di
patrioti e letterati (tra loro figuravano Giovanni Pindemonte e Giovanni
Fantoni). Il giornale del «Circolo», filo-francese e filo-bonapartista,
registrò gli interventi del Foscolo, i quali si concentrarono tra il 10
dicembre e il 24 gennaio. Il poeta prese ancora la parola il 14 febbraio,
quando le sue energie erano ormai consacrate a un nuovo periodico.[63] A
partire da fine gennaio collaborò infatti con il piacentino Melchiorre Gioia
per qualche mese al _Monitore Italiano_ , assumendone inoltre la direzione. Il
foglio, battagliero, rivendicava per la Repubblica Cisalpina l'indipendenza
dal governo parigino, e si mostrò ostile nei confronti del patto di alleanza
con la Francia - benché le posizioni espresse dalle sue colonne, fattesi via
via più esplicite, non avessero la stessa violenza che Pietro Custodi
(anch'egli collaboratore del giornale) o il Gioia delegarono a opere scritte
in prima persona[64] -, finché il Direttorio lo soppresse nell'aprile 1798.

Nel mese di maggio del 1798 il Gioia pubblicava un _Quadro politico di Milano_
, in cui si denunciava la corruzione dei governanti. Seguì un botta e risposta
con Giuseppe Lattanzi[65] (membro del corpo legislativo del Direttorio
Cisalpino), finché il Foscolo intervenne il 25 luglio in difesa di Gioia sul
modenese _Giornale Repubblicano di Pubblica Istruzione_ ,[66] dove cinque
giorni prima si era invocata per il piacentino la condanna a morte, sulla base
della legge sugli allarmisti del 18 febbraio.[67] Foscolo, rispondendo
all'articolo anonimo del 20 luglio, sosteneva la necessità di sorvegliare le
autorità affinché rispettassero sempre la legge, sicché Gioia si era
comportato come un «figlio, che avvisa il padre d'una imminente malattia».[68]
L'estensore dell'articolo del 20 luglio, ora palesandosi per il cappuccino
Antonio Grandi, replicò con veemenza il 9 agosto, ma il foglio modenese si
schierò infine dalla parte di Foscolo (24 agosto), il cui scritto era intanto
apparso il 18 agosto sul _Giornale senza titolo_ di Milano.[69]

L'infuocato clima meneghino valse più volte, nel 1798, accuse esplicite nei
confronti di Vincenzo Monti. Questi, da poco giunto in città e considerato
"troppo moderato", veniva preso di mira dai patrioti più accesi, in
particolare dal Lattanzi e da Francesco Gianni, celebre poeta improvvisatore
che andava abbozzando un monumentale poema epico su Napoleone.[70] Se due
articoli foscoliani apparsi il 15 e 19 marzo sul _Monitore_ , proponendo una
recensione sostanzialmente positiva del _Bonaparte in Italia_ del Gianni e del
suo autore, parrebbero alimentare la polemica nei confronti del Monti, un
terzo articolo, del 23 marzo, ribalta il giudizio nei confronti del poema. In
agosto, quando il poeta della _Bassvilliana_ si trovava nuovamente sotto
attacco, Foscolo pubblicò presso gli stampatori milanesi Pirotta e Maspero un
_Esame su le accuse contro Vincenzo Monti_ , prendendo le sue difese, lodando
il suo amore per la libertà e condividendo la sua condanna del Terrore
rivoluzionario, presto «presentato alla esecrazione dei secoli» dagli stessi
scrittori francesi.[71]

Senza lavoro e infelice per il travagliato amore per Teresa Pikler Monti, nel
settembre del 1798 il poeta si trasferì a Bologna dove iniziò la sua
collaborazione a _Il Genio democratico_ , fondato assieme al fratello Giovanni
e poi riassorbito dal _Monitore bolognese_. Fu per un breve periodo aiutante
del cancelliere per le lettere del Tribunale.

Dalle colonne de _Il Genio democratico_ emerge nuovamente l'immagine del
Foscolo vate: scrisse per il giornale una serie di _Istruzioni popolari
politico-morali_ in cui, attraverso il richiamo all'esempio delle antiche
democrazie di Grecia e di Roma, tentava di coinvolgere nell'esperienza
patriottica i ceti popolari, che la linea sempre più accentratrice e
autoritaria del governo cisalpino estrometteva progressivamente dalla politica
attiva.[72] Foscolo esprimeva la necessità di una più equa distribuzione delle
ricchezze, perché «il diritto di proprietà in fatto non ha per origine che la
provvidenza della natura, che autorizza ognuno a prevalersi de' suoi doni, e
non ha per vero motivo che la sussistenza dell'uomo», sicché non è accettabile
che «un picciol numero di possidenti» nuoti «nell'opulenza», tradendo il patto
sociale che è condizione imprescindibile per la sopravvivenza della Repubblica
e della democrazia.[73]

Iniziò le stampe, fino alla lettera XLV, del romanzo epistolare _Ultime
lettere di Jacopo Ortis_ che dovette interrompere per l'occupazione di Bologna
da parte degli austro-russi nell'aprile del 1799. Secondo una lunga e diffusa
tradizione critica, la pubblicazione dell'opera fu possibile grazie
all'intervento del bolognese Angelo Sassoli, il quale avrebbe agito per conto
dell'editore Jacopo Marsigli e all'insaputa dell'autore, completando di suo
pugno il romanzo, edito con il titolo _Vera storia di due amanti
infelici_.[74] Si scatenò di fatto l'ira di Foscolo, che impose all'editore di
far comparire una nota sul _Monitore Bolognese_ e sulla _Gazzetta di Firenze_
in cui si diceva che alle lettere foscoliane erano stati aggiunti i vigliacchi
interventi di un altro autore.[75] Tuttavia, successivi studi critici hanno
mostrato che la paternità dell'edizione spetta fondamentalmente a Foscolo.[76]

Come il protagonista Jacopo Ortis (il nome deriva dalla fusione di Jean-
Jacques Rousseau e di Girolamo Ortis, un giovane studente friulano suicidatosi
a Padova nel 1796), che si toglie la vita con un colpo di pugnale (come farà
Giovanni Foscolo), anche Ugo tenta il suicidio in questo periodo - ingerendo
dell'oppio \- a causa della passione infelice per la Pikler, secondo quanto
narrato da lei stessa.[77]

Foscolo nel frattempo si arruolò nella Guardia Nazionale della Repubblica
Cisalpina e combatté con le truppe francesi (quelle che si sarebbero poi
chiamate Grande Armata) fino alla battaglia di Marengo. Ferito nella battaglia
di Cento a una gamba, venne arrestato dagli austriaci durante la fuga e
liberato a Modena dalle truppe di MacDonald partecipando in seguito alla
battaglia della Trebbia e ad altri scontri.[78] Partecipò alla difesa di
Genova assediata (pur non vedendo di buon occhio la guerra) dove venne ferito
nei pressi di Forte Diamante.

Fu un periodo di intensa attività anche sul piano letterario; dando seguito al
radicalismo politico mostrato negli anni precedenti a livello giornalistico e
civile, Foscolo redasse, tra il luglio e l'agosto del 1799, il _Discorso su la
Italia_ , un testo che esprime chiaramente le speranze dei "patrioti"
italiani, i quali, alleati dei neogiacobini d'oltralpe, chiedevano la
dichiarazione della "Patria in pericolo" in Francia (respinta il 14 settembre
dal Consiglio dei Cinquecento). Sognavano infatti che la caduta del Direttorio
e l'instaurazione dello stato di emergenza potessero favorire la nascita di
una repubblica italiana indipendente. Il _Discorso_ fu pubblicato in ottobre,
dedicato al generale neogiacobino Championnet, quando però le illusioni di
Foscolo erano cadute e il colpo di stato bonapartista era imminente.[79]

Il 26 novembre ripubblicò a Genova l'ode _A Bonaparte liberatore_
aggiungendovi una premessa nella quale esortava Napoleone a non diventare un
tiranno, e modificando l'ottava strofa, per affermare con chiara coscienza
l'idea dell'unità d'Italia erede di Roma antica.

Dopo Marengo (la battaglia è del 14 giugno 1800) Foscolo continuò a impegnarsi
in operazioni militari; appena tornato a Milano rientrò volontariamente nello
Stato maggiore, dove fu nominato capitano aggiunto. Agli ordini del generale
Pino, combatté contro gli insorgenti romagnoli, aiutati dal generale austriaco
Sommariva, contribuendo alla rioccupazione francese. Le popolazioni furono
sottoposte a pesanti contribuzioni e requisizioni, e il giornale milanese
_Notizie politiche_ ne ritenne responsabile Pino. Foscolo allora intervenne in
sua difesa sul _Monitore bolognese_ , che il 7 ottobre pubblicò un suo
rapporto, mutilandolo dell'ultimo capoverso - in cui si auspica la nascita di
un esercito nazionale -, aggiunto in un supplemento al medesimo numero dopo le
proteste dell'autore.[80]

Tra l'estate e l'autunno del 1800 compose l'ode _A Luigia Pallavicini caduta
da cavallo_ , dedicata ad una nobildonna genovese rimasta ferita al volto dopo
una caduta da cavallo sulla scogliera di Sestri Ponente. Dopo la vittoria
napoleonica gli vennero dati numerosi incarichi militari, che lo condussero in
varie città italiane, tra le quali Firenze dove s'innamorò di Isabella
Roncioni, già promessa sposa, che contribuirà ad ispirargli, con Teresa
Pikler, il personaggio di Teresa nell' _Ortis_.[81] Nel 1801 il Foscolo si
recò nuovamente a Milano dove accolse, nel mese di giugno, il fratello più
giovane, Giulio, che gli era stato affidato dalla madre e lo avviò alla
carriera militare (Giulio finirà suicida in Ungheria nel 1838). Il 23 luglio,
dopo essersi più volte lamentato perché non riceveva regolarmente la paga
militare, inviò al Ministro una lettera nella quale presentava le dimissioni,
che però non furono accolte. In compenso ottenne la paga di capitano aggiunto,
passando in tal modo nel 1802 al servizio della Repubblica Italiana, e dal
1805, dopo la proclamazione di Napoleone a imperatore nel 1804, del Regno
d'Italia, con l'incarico di compilare una parte del Codice militare.[82]

«[...] a noi prescrisse  
il fato illacrimata sepoltura»

Gli anni tra il 1801 e il 1804 furono anni di intensa attività letteraria ma
anche di grande dolore per la morte del fratello Giovanni, che si era ucciso a
Venezia l'8 dicembre del 1801 con un colpo di pugnale (sotto gli occhi della
madre, come fu detto in seguito, ma senza prove) per sottrarsi al disonore di
non poter pagare una grossa somma persa al gioco e che un sottoispettore aveva
sottratto per lui alla cassa di guerra.[83]

Nel 1802 pubblicò l' _Orazione a Bonaparte_ in occasione dei Comizi di
Lione[84] e una raccolta di liriche che comprendeva otto sonetti e l'ode _A
Luigia Pallavicini caduta da cavallo_[85]. Non si conosce la data di
composizione degli otto sonetti, ma va collocata tra il 1798 e il 1802.[86]
Tra questi figura _Te nudrice alle muse, ospite e Dea_ (l'unico ad avere nella
raccolta un titolo, _Per la sentenza capitale proposta nel Gran Consiglio
Cisalpino contro la lingua latina_ ), ispirato dalla proposta fatta al Gran
Consiglio dal cittadino Giuseppe Lattanzi perché sostituissero nelle scuole
l'insegnamento del Latino con quello del Francese.[81] La poesia potrebbe
essere del 1798, dal momento che la proposta risale a quell'anno, e fu poi
respinta in estate.[87]

Tra il 1801 e il 1802 rielaborò e portò a termine l' _Ortis_ , pubblicato
presso il Genio Tipografico a Milano. Nello stesso 1802 compose l'ode
_All'amica risanata_ per Antonietta Fagnani Arese, suo nuovo ardente amore;
nel 1803 diede alle stampe nella loro versione definitiva i sonetti con
l'aggiunta dei quattro più famosi ( _Alla sera_ , _A Zacinto_ , _In morte del
fratello Giovanni_ , _Alla Musa_ , i quali tuttavia ricevettero un titolo, al
pari degli altri otto sonetti, solo nel 1848, in un'edizione curata da
Francesco Silvio Orlandini per Le Monnier) e l'ode _All'amica risanata_ e _A
Luigia Pallavicini caduta da cavallo_.[88] L'edizione dell'aprile 1803,
apparsa a Milano presso Destefanis con il titolo _Poesie di Ugo Foscolo_ \- e
dedicata dall'autore al poeta e futuro tragediografo Giovanni Battista
Niccolini \- non comprendeva ancora il sonetto per la morte del fratello,
pubblicato nel mese di agosto per i tipi dell'editore milanese Agnello Nobile
insieme agli altri tredici testi.[89]

Risale allo stesso anno la traduzione - in endecasillabi sciolti - e la
pubblicazione della _Chioma di Berenice_ di Catullo (a sua volta traduzione
latina da Callimaco) con l'aggiunta di un inno alle Grazie, prima nucleo del
poemetto futuro, che attribuisce al poeta alessandrino Fanocle, accompagnata
da quattordici _Considerazioni_ e quattro _Discorsi_ che racchiudono i
lineamenti principali della sua poetica neoclassica, ispirata alle idee del
Winckelmann.[90] L'opera uscì nel mese di novembre a Milano con l'editore
Genio Tipografico, e fu dedicata al Niccolini.

Pubblicato il lavoro callimacheo, Foscolo scrisse il 25 novembre 1803 a
Francesco Melzi d'Eril, presidente della Repubblica Italiana: «È tempo che un
giovine di venticinque anni abbandoni l'ozio letterario», e chiese di
rientrare nell'esercito napoleonico in qualità di «capo-battaglione
soprannumerario del Battaglione della Guardia che s'avvia per la Francia».[91]
Si trattava di unirsi alla programmata invasione dell'Inghilterra, che
Napoleone non avrebbe poi messo in atto.[92] La divisione italiana, pronta a
partire per la Francia, era comandata dal generale Domenico Pino, presso il
quale Foscolo aveva già servito, difendendolo inoltre pubblicamente sul
_Monitore Italiano_ dopo la battaglia di Marengo. Foscolo non era tuttavia
benvoluto da Gioacchino Murat, vistosi preso di mira nell' _Orazione a
Bonaparte pel Congresso di Lione_ (1802), sicché fu arruolato solo nel giugno
successivo e solo come capitano di fanteria aggiunto, assegnato al Comando dei
depositi di Valenciennes, dove i francesi erano di stanza.[93]

Dopo un breve passaggio per Parigi, dove Ferdinando Marescalchi, ministro per
le Relazioni Estere della Repubblica Italiana, lo dice presente il 10 luglio
1804,[94] giunse a Valenciennes. In Francia e nella Francia del nord visse
fino al 1806; dovette dedicarsi agli approvvigionamenti, cosa che lo esentò
dai combattimenti; fu messo anche a guardia di un gruppo di profughi inglesi,
guardati con sospetto da Napoleone. A Valenciennes conobbe una giovane inglese
(da cui andò per apprendere la lingua in vista dell'invasione dell'isola, poi
mai attuata) Lady Fanny Emerytt Hamilton, da lui chiamata anche Sophia, dalla
quale ebbe una figlia nel 1805, Mary, che egli chiamerà sempre Floriana, e di
cui sarà ignaro per molto tempo[95]; la rivedrà dopo molti anni in Inghilterra
e sarà il conforto dei suoi ultimi anni. Qualche critico ha messo in dubbio la
reale filiazione della giovane, asserendo che fosse figlia di Lord Hamilton,
il marito di Fanny, e affidata a Foscolo come figlia adottiva dalla nonna
materna Mary Walker Emerytt, dopo la morte dei genitori (d'altra parte ci sono
state diverse ipotesi anche sul nome della nobildonna).[96][97]

Nell'anno e mezzo francese Foscolo fu anche a Calais, Lilla e Boulogne-sur-
Mer, dove i vari incarichi militari lo chiamavano. Il 20 marzo 1805 diventò
«capo di battaglione delle truppe italiane».[98]

Malgrado i continui spostamenti per motivi di servizio, Foscolo riuscì a
continuare la sua attività letteraria con alcuni saggi di traduzione dall'
_Iliade_ , con l'epistola in versi sciolti al Monti, _Se fra' pochi mortali a
cui negli anni_ , e con la traduzione del _Sentimental Journey_ di Sterne che
l'avrebbe condotto alla stesura, nel 1812, dei sedici capitoletti scritti in
una prosa ironico-allusiva della _Notizia intorno a Didimo Chierico_.[99]

Il 15 gennaio 1806 chiedeva da Boulogne-sur-Mer al «Generale di Divisione
Teulié» (cioè Pietro Teulié), «un permesso con intero trattamento per quattro
mesi», per poter rivedere dopo un decennio la famiglia e per «interessi
personali».[100] Gli fu accordato, e Foscolo lasciò la Francia all'inizio
della primavera dopo un nuovo passaggio per Parigi. In questa circostanza
incontrò Alessandro Manzoni, che allora abitava nella capitale francese
assieme alla madre Giulia Beccaria.[101] Pur essendo di soli sette anni più
giovane, Manzoni aveva iniziato da poco l'attività letteraria ispirandosi, tra
gli altri, proprio a Foscolo (oltre che ad Alfieri, Parini, Monti e altri
autori, italiani e stranieri), ed aveva appena composto il carme _In morte di
Carlo Imbonati_. Il futuro romanziere si mostrò freddo nei suoi
confronti.[102]

Tra aprile e maggio del 1806 fu a Venezia, dove rivide i familiari dopo il
lungo esilio, e poi, in giugno, ritrovò Isabella Teotochi Albrizzi, da cui fu
ospitato nella sua villa, nella campagna attorno a Treviso.[102] Sempre in
giugno incontrò a Padova Cesarotti e a Verona Ippolito Pindemonte, dai
colloqui con il quale nacque l'idea iniziale del carme _Dei sepolcri_.
L'epistolario foscoliano testimonia che il poeta trascorse l'estate impegnato
in missioni militari: fu a questo scopo in Valtellina, a Mantova e Verona,
ancora in Valtellina e nel Bergamasco.[102] Fu in varie occasioni anche a
Milano, da dove il 6 settembre così scriveva all'amica Teotochi: «Quando
Franceschinis mi consegnava la vostra lettera io partiva per le montagne ed i
laghi; ritornato, stava sulle mosse per il _Terraglio_ [dove la Teotochi aveva
la casa di Gardigiano]; io aveva già una _Epistola sui sepolcri_ da stamparsi
lindamente – non bella forse; non elegante, ma ch'io vi avrei certamente
recitata con tutto l'ardore dell'anima mia, e che voi, donna gentile, avreste
ascoltata forse lagrimando».[103]

Il carme _Dei sepolcri_ fu scritto tra l'agosto del 1806 e l'aprile del 1807 e
pubblicato in quell'anno a Brescia, presso l'editore Niccolò Bettoni. Nel
periodo in cui Foscolo si accingeva a dare alle stampe l'opera era ospite
della contessa Marzia Martinengo, sua amante, presso Palazzo Martinengo
Cesaresco Novarino nel centro della città.[104]

Contestualmente ai _Sepolcri_ , Foscolo intraprese la traduzione del primo
libro dell' _Iliade_ , accordandosi con Monti affinché fosse pubblicata
assieme alla sua versione del primo libro. Nell'aprile del 1807 uscì così a
Brescia presso Bettoni l' _Esperimento di traduzione della Iliade di Omero_ ;
alla dedica a Monti seguivano un _Intendimento del traduttore_ , il testo
foscoliano (con quello cesarottiano in prosa - già pubblicato nel 1786 - a
fronte), quello montiano e tre considerazioni, ciascuna di uno dei tre
traduttori; la foscoliana si intitolava _Su la traduzione del cenno di Giove_
, e si mostrava critica nei confronti delle maggiori versioni iliadiche
precedenti, analizzando come avessero riportato i vv. 528-530 del libro primo
e suggerendo in che modo avrebbero potuto essere più vicini all'originale,
secondo quell'esigenza di assoluta fedeltà espressa nell' _Intendimento_.[105]

Con una ricerca ossessiva della corrispondenza semantica e formale tra testo
greco e riduzione italiana - fino a dove la diversità delle lingue e delle
culture la permettesse -, Foscolo continuò a tradurre il poema omerico; portò
a compimento i primi sette libri, lasciò ampiamente incompleto il lavoro sui
libri ottavo, nono, decimo e ventesimo, ma pubblicò soltanto il terzo
sull'Antologia di Giovan Pietro Vieusseux (ottobre 1821).[106]

Il capitano Ugo Foscolo, per ingraziarsi il generale Augusto Caffarelli,
aiutante di campo di Napoleone e ministro della Guerra del Regno d'Italia,
curò una edizione delle opere di Raimondo Montecuccoli, con una ricca premessa
sull'arte della guerra. L'opera si inserisce anche in una polemica con Madame
de Staël sull'attitudine militare degli italiani.[107]

Sollevato dagli incarichi militari su interessamento del Caffarelli, Foscolo
si candidò alla cattedra di eloquenza dell'Università di Pavia, che si era
resa vacante (la cattedra era stata tenuta in precedenza da Vincenzo Monti e
da Luigi Cerretti) e la ottenne il 18 marzo 1808. Qui pronunciò la sua celebre
orazione inaugurale, _Dell'origine e dell'ufficio della letteratura_ , e tenne
poche lezioni, poiché l'incarico venne a breve soppresso da Napoleone,
divenuto sospettoso di ogni libero pensiero.[108] A Pavia Foscolo abitò a
Palazzo Cornazzani, dove, curiosamente, poi abitarono anche Ada Negri e Albert
Einstein[109].

Tornato a Milano per la terza volta, ebbe inizio per Foscolo un periodo di
difficoltà economiche, reso più amaro dai contrasti con i letterati di regime,
che non gli risparmiarono polemiche e malevole insinuazioni. Alla rottura con
Monti (1810) si aggiunse l'insuccesso della tragedia _Ajace_ , rappresentata
alla Scala il 9 dicembre 1811, che non ebbe successo e venne, inoltre, vietata
dalla censura per le allusioni antifrancesi contenute.[110]

«Nella convalle fra gli aerei poggi / Di Bellosguardo, ov'io cinta d'un fonte
/ Limpido fra le quete ombre di mille / giovinetti cipressi alle tre Dive /
l'ara innalzo...»

Abbandonata Milano il 12 agosto del 1812, il poeta si trasferì a Firenze, dopo
aver fatto tappa a Piacenza, Parma e Bologna, città in cui incontrò l'amica
Cornelia Rossi Martinetti. Il 17 arrivò all'albergo delle Quattro Nazioni,
dove alloggiò un paio di mesi, iniziando la stesura dell'inno _Alle Grazie_ ,
concretizzatosi dapprima nella cosiddetta _Prima redazione dell'Inno_ ,
quindi, attraverso ampliamenti e rielaborazioni, nella _Seconda redazione_ , e
destinato a prendere forma in un carme tripartito nell'aprile del 1813.[111]

Lasciato il primo alloggio, Foscolo si stabilì per un breve periodo a Casa
Prezziner, in Borgo Ognissanti, e si trasferì poi alla villa di Bellosguardo,
dove trascorse, fino al 1813, un periodo di intensi affetti, di soddisfazioni
mondane e di lavoro creativo.[112] Egli infatti ottenne l'amore della senese
Quirina Mocenni Magiotti, frequentò il salotto della contessa d'Albany,
l'amica di Alfieri, lavorò, come detto, al carme di argomento mitologico,
scrisse la tragedia _Ricciarda,_ rappresentata in città nel 1813, riprese la
traduzione del _Viaggio sentimentale,_ pubblicato lo stesso anno e corredato
della _Notizia intorno a Didimo Chierico_ , oltre a tradurre altri canti dell'
_Iliade_.[113]

Dopo la sconfitta di Napoleone Bonaparte a Lipsia, nell'ottobre del 1813, e
l'abdicazione del 1814, Foscolo ritornò per la quarta volta a vivere a Milano,
riprendendo il proprio grado nell'esercito e compiendo un disperato tentativo
di raccogliere uomini disposti a sacrificarsi per la città, ma l'arrivo in
città degli austriaci abbatté la sua fiducia in una futura Italia
indipendente.[114] Nonostante la sua fedeltà al viceré Eugenio di Beauharnais
(l'anno successivo ci sarà l'ultimo tentativo dei filo-napoleonici col
proclama di Rimini del re di Napoli Gioacchino Murat), ultima speranza del
cosiddetto "partito francese", alla fine decise di non opporsi con le armi ai
vincitori.[115] Ebbe un momento di esitazione, quando il governatore austriaco
feldmaresciallo Bellegarde gli offrì di collaborare con il nuovo governo,
dirigendo una rivista letteraria, la futura "Biblioteca italiana". Foscolo
accettò e stese il programma della rivista, ma intervenne l'obbligo di
giuramento al nuovo regime, cosicché la notte prima di giurare (31 marzo del
1815) lasciò l'Italia per un volontario esilio definitivo, mentre Napoleone
tentava in Francia l'ultima impresa, i "cento giorni".

Così Foscolo rievocherà, dieci anni più tardi, la fuga improvvisa:

«Riparlai al Consigliere Schoeffer, ottimo uomo che amministrava le faccende
della finanza, e lo tentai se v'era modo ch'io mi partissi liberamente con un
passaporto, e prometterei da gentiluomo di non ingerirmi in cose politiche, ma
ch'io non vorrei giurare fedeltà militare. Pur udendomi rispondere che dove un
solo fosse privilegiato, io godrei dell'immunità, ma che giurare dovevano
tutti a ogni modo - mi avventurai sul far della notte all'esilio perpetuo, e a
mezzodì del giorno vegnente, mentre gli altri, circondati da' battaglioni di
Ungheri, proferivano il giuramento, mi veniva fatto di toccare i confini degli
Svizzeri»

Partito praticamente senza effetti personali e senza tabarro,[117] il poeta si
rifugiò a Hottingen (al tempo municipalità autonoma, inglobata alla fine del
secolo nella città di Zurigo), in Svizzera, assunse gli pseudonimi di Lorenzo
Aldighieri[118] (poi Alderani, come l'amico di Jacopo Ortis) e, a livello
letterario, di Didimo Chierico.[119][120][121]

Malgrado le varie peregrinazioni in terra svizzera, per sfuggire ai controlli
della polizia austriaca, egli riuscì a stampare a Zurigo, nel 1816, le
_Vestigia della storia del sonetto italiano_ , il libretto satirico contro i
letterati milanesi _Didimi clerici prophetae minimi Hypercalypseos liber
singularis_ (l' _Ipercalisse_ ), la terza edizione dell' _Ortis_ e a scrivere
gli appassionati _Discorsi sulla servitù d'Italia,_ pubblicati postumi.[122]

«Di vizi ricco e di virtù, do lode / Alla ragion, ma corro ove al cor piace: /
Morte sol mi darà fama e riposo.»

Nel frattempo l'Austria insisteva nel reclamare la sua estradizione, ma
Foscolo trovò un prezioso alleato nell'ambasciatore d'Inghilterra a Berna che
gli rilasciò un passaporto per la Gran Bretagna, attraverso i buoni uffici di
William Stewart Rose, dedicatario dell' _Ipercalisse._ Il documento gli era
stato concesso innanzitutto in quanto nativo di Zante, divenuta protettorato
britannico dopo il Congresso di Vienna del 1815. Poté dunque partire grazie al
denaro ricavato dalla vendita dei propri libri a Milano e con quello
fornitogli dal fratello Giulio, a quei tempi in Ungheria con l'esercito
austriaco, cui lui aveva aderito.[123]

Attraverso la Germania e l'Olanda, il 12 settembre 1816 il poeta giunse a
Londra, dove trascorse gli ultimi undici anni di vita fra non lievi difficoltà
economiche e morali. Appena arrivato in città, entrò in contatto con numerosi
intellettuali inglesi, venendo introdotto nel circolo culturale di Holland
House.[124] Diventò amico di John Murray, l'editore che nell'aprile del 1817
diede alle stampe la quarta e ultima versione delle _Ultime lettere di Jacopo
Ortis_ (l'opera coincide sostanzialmente con quella zurighese dell'anno
precedente), accompagnate da una breve _Notizia_ e da una selezione di
capitoli della traduzione del _Viaggio sentimentale_ sterniano.

I primi tempi dell'esilio inglese furono piuttosto felici, il primo impatto
addirittura entusiasmante. Le nuove amicizie e la fama di cui godeva oltremare
sorpresero il poeta: «da che toccai l'Inghilterra ebbi lieta ogni cosa [...].
Qui per la prima volta mi sono avveduto ch'io non sono affatto ignoto a'
mortali; e mi veggo accolto come uomo che godesse già da un secolo di bella
fama e illibata», scrisse all'amica Quirina Mocenni Magiotti una settimana
dopo il suo arrivo.[125]

Nel 1817 morì a Venezia la madre (28 aprile), e Foscolo si occupò soprattutto
della situazione delle Isole Ionie, scrivendo tre articoli, _Stato politico
delle Isole Jonie_ , _Mémoires sur l'éducation publique aux Isles Ioniennes_ e
_Come ottenere modifiche alla costituzione delle Isole Ionie_. Pensò anche di
seguire in Grecia il cugino Dionisio Bulzo che, giunto in Inghilterra come
«membro di una delegazione della Repubblica Ionia, aveva l'incarico di
presentare al Reggente la sua nuova Costituzione». Cadde però da cavallo in
luglio e non poté partire.[126]

Durante il periodo londinese Foscolo si dedicò prevalentemente all'attività
editoriale e giornalistica e si impegnò nello studio storico-critico di alcuni
momenti, testi e personaggi della letteratura italiana, soprattutto Dante,
Petrarca e Boccaccio.[127] Risalgono a questi anni, oltre al quarto _Ortis_ ,
nuovi saggi sulle traduzioni omeriche, l'elaborazione delle _Grazie_ e le
incompiute _Lettere scritte d'Inghilterra_ ('16-'18), di cui una parte edita
postuma con il titolo il _Gazzettino del bel mondo_ , l'incompleta _Lettera
apologetica_ , ritrovata da Mazzini e da lui stesso pubblicata dopo la morte
di Foscolo,[128] i celebri _Essays on Petrarch_ (1821, II ed. 1823), il
_Discorso storico sul testo del Decamerone_ (1825) e il _Discorso sul testo
della Commedia di Dante_ (1826). Inoltre una trentina di saggi critici,
scritti per essere tradotti in inglese e pubblicati sulle riviste periodiche
britanniche[129], tra cui si segnalano la serie delle _Epoche della lingua
italiana_[130] e l'articolo noto con il titolo italiano di _Antiquarj e
Critici_ (1826)[131]. Foscolo venne accolto nei circoli liberali, e all'inizio
guadagnò bene con le proprie attività.[132]

Ben presto, la vita troppo signorile, un carattere difficile, che gli alienò
molte simpatie, e alcune speculazioni avventate in affari (come la costruzione
di una grande villa dove vivere, che gli sarà sequestrata), ridussero però il
poeta al dissesto economico, tanto da essere per breve tempo incarcerato causa
debiti nel 1824. Uscito dal carcere fu costretto a sopravvivere nei quartieri
più poveri di Londra, celandosi spesso sotto falso nome (Lord Emerytt, dal
nome della figlia) per sfuggire ai creditori.[133] Aveva intanto ritrovato la
figlia (o forse figlia adottiva) Floriana, che lo assistette con devozione
durante i suoi ultimi anni, e della quale era stato nominato tutore legale
dalla nonna Lady Walker. A Londra, Foscolo fece anche una proposta di
matrimonio alla diciannovenne Caroline Russell, figlia di un importante
magistrato, da questa rifiutata dopo molte insistenze dello scrittore, che
anni prima aveva spesso fuggito il matrimonio, frequentando in genere nobili
già sposate.[134] A causa della vita dispendiosa, consumò anche l'eredità di
3000 sterline lasciate dalla Walker alla nipote, cosicché entrambi dovettero
trasferirsi in quartieri poveri e malsani, dove il poeta contrasse una
malattia respiratoria, probabilmente la tubercolosi.[132][135] Nel 1825
diventò insegnante di italiano in un istituto femminile e l'anno successivo
fece domanda per ottenere la cattedra di italiano all'Università di Londra, da
poco istituita.[136]

Povero e debole, gli venne diagnosticata una malattia al fegato, esito
probabile di tubercolosi miliare[136], che fece peggiorare ulteriormente le
sue condizioni di vita; decise dunque di trasferirsi nel piccolo sobborgo
londinese di Turnham Green, dove si ammalò di idropisia polmonare, stadio
finale della malattia, e venne inutilmente operato per due volte dal medico
italiano che lo assisteva.[137] Ugo Foscolo morì infine il 10 settembre del
1827 a quarantanove anni; la figlia, che lo accudì fino all'ultimo, morì circa
due anni dopo a soli 24 anni.[132]

Fu sepolto nel cimitero di Chiswick, a spese del banchiere quacchero Gurney,
suo amico[138]. Nella tomba gli furono messe due monete di rame sugli occhi,
secondo un rituale greco antico.[139] La tomba, recentemente restaurata, porta
incisa erroneamente l'età di 50 anni. Le sue ceneri[140], nel 1871, furono
traslate nella Basilica di Santa Croce a Firenze, tempio di quelle _itale
glorie_ che lui stesso aveva celebrato nel carme _Dei Sepolcri,_ con i versi
_«Ma più beata ché in un tempio accolte / Serbi l'itale glorie, uniche forse /
Da che le mal vietate Alpi e l'alterna / Onnipotenza delle umane sorti / Armi
e sostanze t'invadeano ed are / E patria e, tranne la memoria, tutto».[141]. _
I resti del Foscolo tornarono così alla sua patria, come egli aveva
desiderato[142], con una grande celebrazione voluta dal nuovo Regno
d'Italia.[143][144]

Ferma restando la grandezza del poeta, secondo la studiosa irlandese Lucy
Riall[145] la grande glorificazione di Foscolo a opera del nuovo governo
italiano era parte della creazione di un _pantheon_ di eroi laici (a cui poi
seguiranno le celebrazioni di figure come quella di Garibaldi) come auspicato
dal poeta stesso nei _Sepolcri_ , per la religione civile della nuova Italia
in contrasto con la Chiesa per la questione romana.[145]

Del Foscolo ci resta anche un ricchissimo _Epistolario_ , documento molto
importante della sua vita tumultuosa, anticipatrice (come quella di altri
contemporanei) della figura dell' _eroe romantico_ alla Byron e alla Shelley
(morti comunque prima di lui, nonostante appartenessero alla generazione
successiva); la figura di Foscolo fu spesso identificata con quella del suo
personaggio, Jacopo Ortis, dai tratti certo autobiografici nel carattere.[146]
Anche per questo, come già l'Alfieri e Dante, Foscolo venne nel Risorgimento
considerato come una sorta di "vate" della Patria italiana e della sua
libertà, specialmente grazie all'ammirazione per le sue idee politiche nutrita
da Giuseppe Mazzini.[147][148] Il Foscolo letterato ispirerà invece molti
scrittori e poeti, come Giacomo Leopardi, Alessandro Manzoni, Mario Rapisardi
e Giosuè Carducci.

«L'armonia / vince di mille secoli il silenzio»

Foscolo aderì con convinzione alle teorie illuministiche di stampo
materialistico e meccanicistico (in particolare il materialismo di Thomas
Hobbes, Paul Henri Thiry d'Holbach, Diderot ed Helvétius, e il sensismo di
Condillac). Tali teorie, da una parte, contenevano elementi rasserenanti in
quanto allontanavano le superstizioni, ma dall'altra determinarono in lui
l'angoscia davanti al "nulla eterno"[149], all'oblio che avvolge l'uomo dopo
la morte.[150] Foscolo, infatti, si può definire ateo e razionalista, ma non
areligioso. In lui il pessimismo e l'ansia di eternità si agitano dando un
tono drammatico a poesia e a prosa.[151] Altre grandi ispirazioni, modelli di
vita e di letteratura, furono per lui Giuseppe Parini e Vittorio Alfieri.[152]

Volendo recuperare alcuni valori spirituali in non completo disaccordo con la
ragione, egli preferì alla fede una propria, personale, "religione delle
illusioni", a differenza ad esempio del Manzoni. Foscolo celebrò cioè quei
valori insopprimibili nell'uomo che erano secondo lui la patria (l'Italia, ma
anche Zante) - grande famiglia che garantisce "certezza d'are, di campi, di
sepoltura"[153] \- l'amore, la poesia, la libertà, la bellezza, l'arte, il
piacere della vita e soprattutto le nobili imprese, che rendono degni di
essere ricordati. È assunto a simbolo di questa filosofia il sepolcro che, da
legame di affetto, simbolo di civiltà ed esempio per i compatrioti (concetti
caro agli uomini del Risorgimento[154]), diventa suscitatore di poesia
eternatrice, monumento dunque inutile ai morti ma efficace strumento per i
vivi, specialmente nel caso di sepolcri o memoriali di uomini illustri.[155]
La morte non è meno vuota - e doloroso il pensiero dell'addio alla vita - se
essa trascorrerà eternamente _"all'ombra de' cipressi e dentro l'urne /
Confortate di pianto"_[156], ma le illusioni addolciranno il tutto:

« _Illusioni!_ grida il filosofo. - Or non è tutto illusione? tutto! Beati gli
antichi che si credeano degni de' baci delle immortali dive del cielo; che
sacrificavano alla Bellezza e alle Grazie; che diffondeano lo splendore della
divinità su le imperfezioni dell'uomo, e che trovavano il BELLO ed il VERO
accarezzando gli idoli della lor fantasia! _Illusioni!_ ma intanto senza di
esse io non sentirei la vita che nel dolore, o (che mi spaventa ancor più)
nella rigida e nojosa indolenza: e se questo cuore non vorrà più sentire, io
me lo strapperò dal petto con le mie mani, e lo caccerò come un servo
infedele.»

Foscolo, oltre all'inquietudine tipicamente preromantica, è molto legato
all'estetica neoclassica: fa frequente ricorso alla mitologia - così come
Giambattista Vico, recuperando la teoria di Evemero, per cui gli dèi furono
eroi e persone illustri, resi immortali dai poeti e dagli uomini comuni -,
vede nella Grecia classica non solo la propria origine, ma anche il rifugio
ideale di serenità (il "mito dell'Ellade"), lontano dal mondo dilaniato dalle
guerre, ma sempre con lo sguardo rivolto alla realtà ( _Le Grazie_ ); dal
punto di vista formale utilizza spesso gli endecasillabi.[158] Il suo
neoclassicismo è profondamente spiritualizzato, lontano da vagheggiamenti
stilizzati di gusto archeologico e decorativo. La vicinanza con Alfieri gli fa
concepire l'arte sempre impegnata anche in funzione civile, come già era stato
per Parini: i tre letterati saranno tra i simboli più frequenti dei
risorgimentali. Dallo storicismo di Vico riprende anche l'idea che gli uomini
primitivi, i quali nelle origini vivevano allo stato ferino, attraverso la
religione, i matrimoni e la sepoltura sono gradualmente pervenuti alla
civiltà.[159][160] Influenzato dalle tragiche vicende del suo tempo, Foscolo
non nutre più la fiducia nel progresso e nell'umanità degli illuministi, ma
descrive gran parte del mondo come regredito ad una "foresta di belve"[161],
riprendendo le idee di Machiavelli e Hobbes[162]; questo gli provoca, dati i
suoi ideali umanitari, un conflitto doloroso, perché il cambiamento
presupponeva la rivoluzione e la rivoluzione portava comunque la guerra e la
violenza fratricida.[163][164] Come molti intellettuali dell'epoca, Foscolo fu
anche massone, iniziato nella "Loggia Reale Amalia Augusta" di Brescia.[165]

Fuggendo in Svizzera nel maggio del 1815, Foscolo affidò i suoi libri e gran
parte dei manoscritti a Silvio Pellico il quale li vendette, qualche anno
prima del suo arresto, all'amica del poeta Quirina Mocenni Magiotti e inviò il
ricavato al Foscolo, nascondendosi, per delicatezza, nell'anonimato. Dalla
Magiotti il fondo finì per pervenire alla Biblioteca Nazionale di Firenze,
dove è tuttora conservato.[166]

L'altro gruppo di manoscritti, formatosi soprattutto durante l'esilio, passò
in eredità alla figlia Floriana e poi al canonico spagnolo, esule in
Inghilterra, Miguel de Riego, che li vendette a un gruppo di estimatori del
Foscolo - tra i quali Gino Capponi \- e da questi alla Biblioteca Labronica di
Livorno.[136]

Altri autografi sono conservati alla Biblioteca Braidense di Milano, alla
Universitaria di Pavia, alla Biblioteca di Storia moderna e contemporanea di
Roma. Variamente sparse sono le lettere del Foscolo, mentre gli autografi dei
_Sepolcri_ , delle _Odi_ , dei _Sonetti_ e dell' _Ortis_ furono a suo tempo
distrutti dallo stesso poeta. Dei sonetti esistevano già molte copie stampate,
spesso con divergenze minime nei testi, non potendo consultare
l'originale.[167]

Altri progetti

