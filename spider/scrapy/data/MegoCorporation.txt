La **Mego Corporation** è stata un'azienda produttrice di giocattoli che ha
dominato il mercato delle action figures per gran parte degli anni settanta.

La Mego fu fondata nei primi anni cinquanta da David Abrams e prima del 1970
era nota principalmente per essere una produttrice di giocattoli e modellini
di automobili per i _dime store_ (negozi in cui la maggior parte dei prodotti
hanno prezzi fissi e solitamente molto economici, da _Dime_ , la moneta da 10
centesimi di dollaro).

Il nome Mego deriverebbe da una frase ripetuta dal figlio di David Abrams
quando costui si allontanava da casa per lavoro per qualche giorno. In tali
occasioni il bambino urlava "Me go too" ("vado anch'io", in inglese), da cui
la contrazione "Mego".

Nel 1971 la Mego introdusse sul mercato il personaggio di Action Jackson
(Amico Jackson in Italia), pensato come concorrente del più noto e diffuso
personaggio militaresco G.I. Joe che in quegli anni era stato modificato nel
protagonista di avventure sportive e spionistiche a causa della Guerra del
Vietnam, ma le vendite non andarono come sperato. Così la Mego decise di
riutilizzare il corpo del personaggio, cambiando solamente la testa e gli
abiti, e iniziò a produrre la serie _World's Greatest Superheroes_ ,
incentrata su personaggi degli universi DC Comics e Marvel, primi tra cui
Superman, Batman, Robin e Aquaman.[1][2]

In seguito la compagnia decise di acquistare le licenze per produrre modelli
ispirati ai film, programmi televisivi e fumetti più popolari del momento (per
esempio _Il pianeta delle scimmie_ , _Star Trek_ ), che divennero in poco
tempo la loro linea di giocattoli principale. Tra i prodotti non legati ad una
serie preesistente di grande successo vi fu anche la distribuzione negli USA
dei Micronauti.

Uno dei segreti del successo della Mego era il risparmio garantito dal tipo di
action figures usato in molti casi: i corpi erano uguali, prodotti in gran
numero, e solo le teste e i costumi si differenziavano. Mego produsse i propri
modelli in una scala da 8 pollici (poco più di 20 cm), che divenne lo standard
per questo tipo di giocattoli negli anni 70.

La Mego fu anche la creatrice del packaging stile _Kresge_ (Kresge era la
catena di negozi per cui fu prodotto originariamente, successivamente chiamata
Kmart), ora conosciuto come " _Mego Bubble Card_ ": questo tipo di imballo
prevedeva la presenza di una "bolla" di plastica trasparente contenente
l'action figures incollata sul cartone.

Nel 1976 David Abrams rifiutò un accordo per produrre giocattoli su licenza
per il film _Guerre stellari_ , allora di imminente uscita nelle sale. La
licenza venne acquisita da un'azienda concorrente, la Kenner, che dopo il
successo della trilogia vendette moltissime action figures e giocattoli
ispirati a questa, decretando l'inizio del declino della Mego nel mercato.

Dopo l'occasione mancata con _Guerre stellari_ , la Mego cercò di acquisire il
numero maggiore di diritti per serie televisive e film che avevano possibilità
di divenire dei grandi successi, sperando di seguire il successo della Kenner.
Tra i diritti acquisiti ci furono quelli per _King Kong_ , _Agente 007 -
Moonraker_ , _Buck Rogers in the 25th Century_ , _The Black Hole_ , _Star
Trek: Il film_ , _Wonder Woman_ e _Hazzard_.

Uno dei più grandi successi della Mego di questo periodo furono le action
figures del gruppo musicale dei Kiss. I modelli erano nel formato da 12
pollici e mezzo e rappresentavano Paul Stanley, Ace Frehley, Peter Criss e
Gene Simmons (che aveva la testa modellata per permettegli di fare le
linguacce) e furono commercializzati dall'agosto 1978.

La Mego produsse in questo periodo anche una linea di giocattoli originali
composta da 36 action figures (32 della prima serie più 4 della seconda serie)
da 6 pollici ispirate alla Seconda guerra mondiale, chiamata _Combat Man_
(marchiati Lion Rock e non Mego) e poi " _Johnny Action_ ", anche questa
pensata come possibile concorrente dei bambolotti G.I. Joe della Hasbro da 12
pollici, ma non ebbe il successo sperato. La serie fu diffusa anche al di
fuori degli Stati Uniti tramite la controllata Lion Rock con nomi differenti:
in Italia ne vennero commercializzate 32 come "Storia delle grandi battaglie",
distribuite dalla Polistil; in Francia come "Il était une fois" distribuita
con marchio Mego; in Germania Ovest ne vennero commercializzate 32 come
"Gestern Wars", distribuite con marchio Lion Rock.

Alcuni degli stampi di questi modelli furono poi riutilizzati negli anni
seguenti anche da altre aziende, spesso con variazioni dei particolari o dei
gadget e della qualità delle plastiche.[3]

Sfortunatamente né i Kiss né le altre linee di prodotti furono in grado di
garantire alla Mego lo stesso successo avuto nel frattempo dalla Kenner con
Guerre stellari, e nel 1982 l'azienda fu costretta a dichiarare bancarotta,
cessando di esistere dall'anno seguente.

Ad oggi i giocattoli della Mego sono molto richiesti dai collezionisti, e
possono raggiungere valutazione di decine di migliaia di dollari.

A Wheeling, Virginia Occidentale, ogni anno a giugno i collezionisti di
prodotti Mego si incontrano in una manifestazione chiamata _Mego Met_.

Lo stile delle action figure Mego, ricordate e apprezzate non solo dai
nostalgici, ha influenzato una moltitudine di altri giocattoli similari. Molte
sono le ditte che ne hanno imitato lo stile o ne hanno realizzato delle
riproduzioni.

