Coordinate: 44°42′53″N 10°38′59″E﻿ / ﻿44.714722°N 10.649722°E44.714722;
10.649722

Il **Mapei Stadium — Città del Tricolore**[1], nato **Stadio Giglio**[2] e
successivamente rinominato **Stadio Città del Tricolore** , è un impianto
sportivo italiano che sorge a Reggio Emilia.

Costruito per conto del club calcistico della Reggiana (primo esempio di
stadio di proprietà in Italia nel dopoguerra[3]) a partire dall’agosto 1994[2]
e ultimato ad aprile 1995, sorge in località Mancasale, a due chilometri dal
centro della città; originariamente impianto interno delle gare della società
committente, ospitò anche incontri di rugby internazionale e di Pro14. Ha
subìto una serie di passaggi di proprietà a seguito delle vicende economiche
che hanno coinvolto la Reggiana e, dopo un periodo in gestione al tribunale
fallimentare di Reggio Emilia[4], fu rilevato nel 2013 dalla Mapei[3], impresa
titolare e principale sponsor del Sassuolo. La struttura è adibita anche alle
gare interne della rinnovata Reggiana, e, in passato, di quelle del Carpi nel
2011-12 nonché delle gare interne di Europa League dell'Atalanta tra il 2017 e
il 2018 e per alcune gare interne del campionato 2018-19. Fu scelto anche per
ospitare la finale di Champions’ League femminile 2015-16.

Lo stadio non ha pista d’atletica[4] e presenta tutti posti a sedere; entrambe
le tribune sui lati lunghi del campo sono coperte.

Ubicato nella periferia settentrionale di Reggio Emilia, l’impianto sostituiva
l’obsoleto Mirabello, non più ampliabile in quanto posizionato nel centro
cittadino e causa di disagi ai residenti.

Fautore principale del progetto, i cui lavori iniziarono il 5 agosto
1994[2][5], fu l’allora amministratore delegato della Reggiana Franco Dal
Cin[6]. Lo stadio costò circa 25 miliardi di lire dell’epoca[7] (circa 12 500
000 euro), in parte versati da Consorzio 2000 e dalla consociata Unieco, e
altri 8 messi a disposizione tramite una formula mai adottata in precedenza,
ovvero il finanziamento popolare da parte di 1 026 tifosi VIP del club che
sottoscrissero altrettanti abbonamenti pluriennali[4]. Il committente, la
Mirabello 2000, affidò il progetto agli architetti Aldo Pavoni e Carlo
Minem[2]. A questi si aggiunse, inoltre, il contributo, sottoscritto sotto
forma di _naming right_ , della principale azienda lattiero-casearia di Reggio
Emilia, la Giglio, da cui il primo nome dello stadio. Lo stadio fu completato
in circa otto mesi[4].

Una volta completato, il “Giglio” presentava numerose innovazioni che solo in
seguito sarebbero state adottate su larga scala: all’ingresso dell’impianto
erano stati infatti installati dei tornelli (tuttavia rimossi poco dopo in
quanto giudicati pregiudizievoli dell’incolumità degli spettatori[4]) mentre
all’interno era attivo un sistema di televisione a circuito chiuso. Le
panchine, riscaldate[6], erano dotate di telefono interno e display
televisivo[8] nonché una moviola[4]. Gli apparecchi televisivi figuravano
anche in tribuna, equipaggiata in alcuni settori con dei minibar, e inoltre
era stato studiato un nuovo sistema di vendita dei biglietti, simile alla
futura tessera del tifoso[6].

L’agibilità dello stadio fu concessa ad aprile 1995 e il 15 di quel mese
avvenne l’inaugurazione ufficiale in occasione dell’anticipo al sabato
dell’incontro di campionato tra Reggiana e Juventus[2], sia pure con una
capienza ridotta, per motivi di sicurezza, a 24 500 posti rispetto ai 30 000
di cui l’impianto era capace[2]. Il club torinese vinse 2-1 e il primo
marcatore ufficiale nell’impianto fu Roberto Baggio, autore di entrambe le
reti della sua squadra, che al sesto minuto di gioco, su rigore, portò in
vantaggio la Juventus 1-0[9]; il primo reggiano a marcare fu invece Michele
Padovano che, sempre su rigore, realizzò al ventiseiesimo minuto il goal del
temporaneo 1-1[9].

Il 15 novembre successivo il “Giglio” (e più in generale la città di Reggio
Emilia) ospitò il suo primo appuntamento calcistico internazionale, l’incontro
di chiusura del girone di qualificazione all’europeo di calcio 1996 tra Italia
e Lituania[8], vinta 4-0 dagli Azzurri.

Fuori dagli impegni interni della Reggiana, il “Giglio” fu usato anche come
sede di vari incontri di spareggio: al termine della stagione 1996-97 vi si
disputò la finale dei _play-off_ di serie C2 tra Livorno e Maceratese vinto
3-0 dai toscani che guadagnarono così la promozione in serie C1[10]; un anno
più tardi ospitò il _barrage_ di serie B per la promozione in serie A tra
Torino e Perugia, vinto ai calci di rigore da quest’ultima per 6-5 davanti a
19 614 spettatori[11].

A novembre 2004 l’impianto affrontò modifiche rispetto alla configurazione
iniziale per l’esecuzione dei lavori collegati al progetto di un nuovo centro
commerciale sorto nell’area, chiamato I Petali. A seguito di tali lavori
nacque un centro ludico-commerciale integrato che comprende, oltre allo
stadio, anche negozi e servizi per il tempo libero. La realizzazione di tale
manufatto, che comportò un restringimento delle curve e dei distinti, provocò
la riduzione da circa 30 000 spettatori a 25 859, numero ulteriormente
contratto a 20 084 per gare calcistiche[12]. Gli effetti di tali lavori sono
visibili perché, rispetto alla configurazione precedente, la copertura dei
citati distinti sporge di circa 10 metri su entrambi gli estremi degli spalti
laddove prima delle modifiche li copriva per tutta la loro lunghezza.

Nel 2005 terminarono i diritti di _naming_ da parte della Giglio, anche se per
7 ulteriori anni lo stadio continuò a mantenere tale nome[13].

Il 13 luglio 2005 la Reggiana fu dichiarata fallita dal tribunale cittadino e
analoga sorte toccò il 29 marzo 2006 alla sua controllata Mirabello 2000,
società committente e proprietaria dello stadio, insolvente per 700 000 euro
di debiti verso il Comune[5]. Il “Giglio”, insieme a tutti gli altri beni
delle società fallite, fu quindi affidato al liquidatore Adolfo Barbieri, che
decise la messa all’asta per recuperare risorse a favore dei creditori[14];
infruttuoso fu il tentativo del Comune di Reggio Emilia di far valere una
clausola della convenzione stipulata nel 1995 con Mirabello 2000, che le
assegnava la proprietà dell’impianto in caso di mancato rispetto della
concessione della società costruttrice[14].

Nelle more dell’assegnazione all’asta, nel 2008 lo stadio fu sottoposto a
lavori d’ammodernamento per adeguarsi alle nuove disposizioni di legge sulla
sicurezza negli stadi varate dal governo, con l’aggiunta di tornelli e pre-
filtraggi agli ingressi[15]. Il 22 novembre di quello stesso anno il “Giglio”
ospitò il suo secondo incontro internazionale, un _test match_ tra l’Italia
del rugby e i Pacific Islanders, che vinsero 25-17 davanti a 13 525
spettatori[16].

Il 18 marzo 2010 fu indetta la prima asta che partiva da una base di sei
milioni di euro. La gara andò deserta e la mancanza di possibili acquirenti
indusse Barbieri a non organizzarne, nell’immediato, una seconda[17].

Nel 2010 lo stadio tornò a una capienza di circa 20 000 posti e, nella
stagione 2011-12, la Reggiana subaffittò per circa 8 000 euro a partita la
propria concessione al Carpi, club con cui condivise l’impianto per tutto il
campionato[18] L’11 marzo 2012 lo stadio fu ufficialmente ribattezzato **Città
del Tricolore**[13] nonostante le rimostranze della proprietaria del marchio
Giglio, la reggiana Newlat, che sosteneva di vantare un diritto al nome fino
al 2044 (adducendo come giustificazione un accordo che legava il marchio alla
durata della convenzione cinquantennale a partire dal 1994[19]); diversa la
posizione del Comune, il quale sostenne altresì che, essendo il diritto di
_naming_ scaduto nel 2005 e la società concessionaria originale fallita, la
denominazione precedente, così come qualsiasi accordo da essa stipulato, non
aveva ormai più ragione di persistere[20].

A maggio 2013 il nuovo presidente della Reggiana, Alessandro Barilli, presentò
un’offerta al curatore fallimentare che bandì una nuova asta per il successivo
5 dicembre[12]. Ad asta giudiziaria in corso il Sassuolo, neopromosso in serie
A 2013-14, prese in subaffitto per 850 000 euro lo stadio, non disponendo di
un impianto omologato per la massima serie[21]; l’operazione fu finanziata
parzialmente con la vendita di gruppi di posti in abbonamento (da 8 a 10) a
prezzi variabili tra i 20 e 40 000 euro a gruppo a stagione[21].

Nel settembre successivo fu approvata la richiesta congiunta di Reggiana e
Sassuolo di ampliare la capienza dell’impianto a 23 717. A dicembre due
soggetti presentarono offerte all’asta giudiziaria per l’acquisto del Città
del Tricolore: la Football Properties, il cui capofila era il presidente della
Reggiana Barilli, e la Mapei di Giorgio Squinzi, proprietario del
Sassuolo[22]; con 3 750 000 euro fu quest’ultima ad aggiudicarsi lo
stadio[3][23], poi confermato in mancanza di rilanci.

Tra il 2013 e il 2016 lo stadio, al cui nome fu aggiunto nel frattempo il nome
della ditta Mapei, fu sottoposto a opere di ristrutturazione che riguardarono
soprattutto il riscaldamento del terreno di gioco, un ibrido di erba naturale
e sintetica[24]; lavori minori riguardarono la sostituzione degli arredi e il
rifacimento delle zone ospitalità e gli spogliatoi. La realizzazione delle
opere fu commissionata agli studi Beltrami di Cremona (infrastrutture) e
Castelli di Laveno-Mombello (manto erboso)[24].

Il 12 agosto 2015, in occasione del trofeo precampionato TIM, allo stadio fu
presentata in anteprima la tecnologia di porta, adottata in via sperimentale
per ridurre il rischio di marcature fantasma[25]; pochi mesi prima l’UEFA
aveva assegnato all’impianto la finale della Champions’ League femminile
2015-16[26], a seguito di cui Mapei provvide a installare seggiolini sulle
curve per adattarsi al regolamento UEFA che prevede solo posti a sedere[27].

Il 5 settembre 2017 lo stadio ospitò il terzo incontro internazionale della
sua storia, una partita di qualificazione al campionato mondiale di calcio
2018 tra Italia e Israele, vinta 1-0 dagli Azzurri. Nella stagione 2017-18 il
Mapei Stadium fu affittato all’Atalanta per la disputa dei propri incontri
europei. Il club, infatti, pur proprietario dell’“Atleti Azzurri d’Italia”, lo
stadio della propria città, non aveva ancora effettuato i lavori di
adeguamento alle norme UEFA dell’impianto bergamasco; il canone fissato fu
quello di 60 000 euro a incontro da versare a Mapei[28]. Più recentemente, gli
orobici hanno preso in affitto il Mapei Stadium per i loro ultimi due incontri
interni (contro Genoa e Sassuolo, nella singolare situazione di disputare nel
proprio impianto un incontro esterno) del campionato di serie A 2018-19[29].

Alla stagione 2019-20 il Mapei Stadium consta di 21 525 posti, tutti a sedere,
così ripartiti[30]:

In ragione della diminuita capacità dell’impianto a seguito della
ristrutturazione di metà anni duemila il record assoluto di presenze risale ai
primi anni di vita dello stadio con la Reggiana in serie A: furono infatti 26
224 gli spettatori che assistettero all’incontro della squadra di casa contro
la Juventus della prima giornata del campionato di serie A 1996-97[31] che,
per le statistiche, terminò 1-1 con goal di Christian Vieri per gli ospiti e
di Sandro Tovalieri per i locali. Il primato post-ristrutturazione è altresì
appannaggio dell’incontro della quarta giornata del campionato di serie A
2013-14: il 22 settembre 2013 22 001 spettatori assistettero alla vittoria
fuori casa dell’Inter per 7-0 sul Sassuolo[32].

Il record per incontri extracalcistici appartiene invece al citato _test
match_ di rugby tra Italia e Pacific Islanders del 22 novembre 2008, che vide
la presenza sugli spalti di 13 595 spettatori[33].

Altri progetti

