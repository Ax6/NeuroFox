Coordinate: 21°30′S 165°30′E﻿ / ﻿21.5°S 165.5°E-21.5; 165.5

_Alto Commissario:_ Thierry Lataste

La **Nuova Caledonia** (in francese _Nouvelle-Calédonie_ ; in canaco _Kanaky_
) è una collettività francese d'oltremare, situata nell'Oceano Pacifico
sudoccidentale vicino all'Australia. Il suo capoluogo è Numea. I suoi abitanti
sono chiamati _neocaledoni_.

Contesa fra Gran Bretagna e Francia durante la prima metà del XIX secolo,
l'isola, nel 1853 divenne possedimento francese. A partire dal 1864, servì da
colonia penale per quarant'anni. Della Nuova Caledonia fanno parte anche le
Isole della Lealtà (Marè, Lifou, Ouvéa, Tiga, Mouli e Faiava) e l'Isola dei
Pini.

La vita politica è complicata dal fatto che la popolazione indigena
Melanesiana, la comunità canaca, è ora una minoranza (44%) a causa del declino
della popolazione e dell'immigrazione avvenuta sotto il dominio francese. Il
resto della popolazione è composto dai discendenti dei deportati francesi,
conosciuti come _caldoches_ , e da una piccola minoranza est-asiatica.

La rivendicazione dell'indipendenza da parte del _Front de Liberation
Nationale Kanak Socialiste_ (FLNKS) inizia nel 1985. Il Fronte, guidato da
Jean Marie Tjibaou, assassinato nel 1989, chiedeva la creazione di uno Stato,
chiamato _Kanaky_.

L'agitazione portò a una crescita dell'autonomia con gli _Accordi di Matignon_
del 1988 e l' _Accordo di Numea_ del 1998. Il 4 novembre 2018 si è tenuto un
referendum per l'indipendenza, in cui il 56,4% degli elettori ha scelto di
rimanere francese.[4] Due nuovi referendum indipendentisti potranno essere
convocati nel 2020 e nel 2022.[5]

È situata a circa 1.500 km a est della costa australiana, a sud di Vanuatu, a
ovest delle Figi e a nord della Nuova Zelanda, nella zona sud-occidentale
dell'Oceano Pacifico.

La Nuova Caledonia fa parte della Zealandia, un frammento dell'antico super-
continente Gondwana. Si ipotizza che la Nuova Caledonia si sia separata
dall'Australia circa 66 milioni di anni fa, per poi andare alla deriva in
direzione nord-est, raggiungendo la sua posizione attuale circa 50 milioni di
anni fa.

La terraferma è divisa in lunghezza da una catena montuosa centrale le cui
vette più alte sono il Mont Panié (1629 metri) a nord e il Mont Humboldt (1618
m) a sud-est. La costa orientale è coperta da una vegetazione lussureggiante.
La costa occidentale, con le sue grandi savane e pianure adatte
all'agricoltura, è una zona più secca. Molti massicci ricchi di minerali si
trovano lungo questa costa.

Il fiume Diahot è il fiume più lungo della Nuova Caledonia, che scorre per
circa 100 chilometri. Ha un bacino d'utenza di 620 km² e si apre a nord-ovest
nella Baie d'Harcourt, scorrendo verso il punto settentrionale dell'isola
lungo la scarpata occidentale del Monte Panié. La maggior parte dell'isola è
coperta da foreste sempreverdi umide, mentre le savane dominano le quote più
basse. La laguna della Nuova Caledonia, con una superficie totale di 24.000
chilometri quadrati è una delle più grandi lagune del mondo. È circondato
dalla barriera corallina della Nuova Caledonia.

Il clima è tropicale, con una stagione calda e umida da novembre a marzo con
temperature tra 27 °C e 30 °C, e una stagione più fredda e secca da giugno ad
agosto con temperature tra 20 °C e 23 °C, collegate da due brevi interstizi.
Il clima tropicale è fortemente moderato dall'influenza oceanica e dagli
alisei che attenuano l'umidità, che può essere vicina all'80%. La temperatura
media annuale è di 23 °C.

Le registrazioni delle precipitazioni differiscono notevolmente all'interno
dell'isola. I 3.000 millimetri di precipitazioni registrate a Galarino sono
tre volte la media della costa occidentale. Ci sono anche periodi secchi, a
causa degli effetti di El Niño. Tra dicembre e aprile, le depressioni
tropicali e i cicloni possono far superare ai venti a una velocità di 100
chilometri all'ora, con raffiche di 250 chilometri all'ora e precipitazioni
abbondanti. L'ultimo ciclone che ha colpito la Nuova Caledonia è stato Cyclone
Cook, nel gennaio 2017.

La flora e la fauna della Nuova Caledonia ebbero origine nella parte orientale
dell'antico supercontinente di Gondwana e si sono evolute in condizioni di
isolamento dopo che Grande Terre si separò dal continente 80 milioni di anni
or sono. Di conseguenza, il paese vanta molte specie di piante e animali
uniche al mondo, in particolare uccelli, e la più ricca diversità di specie
per chilometro quadro del mondo. Delle 3250 specie di piante da fiore
presenti, l'80% è endemico.

Nella Nuova Caledonia si trova una specie particolare di geco: il geco
ciliatus (Correlophus ciliatus)

La Nuova Caledonia vanta 68 specie stimate di uccelli di terra, di cui circa
20 autoctone. La specie indigena più famosa è il _kagu_ o _cagou_ (
_Rhynochetos jubatus_ ), un uccello a rischio di estinzione che è divenuto il
simbolo non ufficiale della Nuova Caledonia. Dei pochi mammiferi terrestri,
gli unici indigeni sono le _roussette_ (della famiglia dei pipistrelli della
frutta), che tradizionalmente rientrano nell'alimentazione dei kanak. Fra i
mammiferi introdotti vi sono i cervi di Timor, che si sono riprodotti in
quantità tale da provocare gravi danni alle piante native e all'ambiente in
generale. Questi animali si possono ammirare negli allevamenti dei caldoche
sulla costa occidentale. La loro carne è servita nei ristoranti locali.

Le acque della Nuova Caledonia ospitano circa 2000 specie di pesci. Le
megattere fanno la loro comparsa tra luglio e settembre. Le 14 specie di
serpente marino della Nuova Caledonia si vedono spesso sulla superficie
dell'acqua o anche a terra; quella che si avvista con maggior frequenza è
l'anfibio _tricot rayé_ (krait fasciato). Sono animali molto velenosi ma non
aggressivi ed è estremamente raro che mordano.

Nella Nuova Caledonia ci sono molti parchi e riserve terrestri e marine. Sulla
Punta Sud sono facilmente raggiungibili il Parc Provincial de la Rivière Bleue
e le Chutes de la Madeleine. L'ascesa del Mont Panié, che con i suoi 1629 m è
la vetta più alta della Nuova Caledonia, è riservata agli escursionisti in
buona forma fisica.

Nel 2010 si stima che la popolazione abbia raggiunto i 253.743 abitanti. Buona
parte di essi abita nel capoluogo Numea[6].[2] I principali gruppi etnici sono
due: quello melanesiano (45,1% della popolazione) e quello europeo, i
cosiddetti caldoche (34,1%). Esistono altre minoranze tra cui quella
polinesiana (11,6%) e quella indonesiana (2,5%).[2] __

La popolazione è a maggioranza cristiana, il 54% della popolazione è
cattolica, il 14% protestante e il 2,1% di altre confessioni cristiane. Il
2,7% segue l'Islam, mentre il restante 27% della popolazione è legata ad altre
religioni.[2]

La lingua ufficiale della collettività è il francese. Insieme a quest'ultimo
vengono tutelate altre lingue a livello regionale, che sono:

Nel luglio 2010 al tricolore francese è stato ufficialmente affiancato un
vessillo[7] ideato dal _Fronte di Liberazione Nazionale Canaco e Socialista
(FLNKS)_ , un partito politico che lotta per l'indipendenza dell'isola.

Questa bandiera fu adottata dal partito nel 1980 ed è composta di tre fasce
orizzontali di uguali dimensioni. Dall'alto verso il basso i colori sono il
blu (Pantone 286c), rosso (Pantone 032c), e verde (Pantone 347c), con la
presenza di un cerchio di colore giallo (Pantone 102c), dal diametro la cui
lunghezza è due terzi dell'altezza della bandiera e spostato verso il lato del
pennone. Il cerchio è bordato di nero e al suo interno vi è un disegno dello
stesso colore.

Il blu simboleggia il cielo e soprattutto l'oceano che circonda l'isola. Il
rosso rappresenta il sangue versato dai canachi durante la loro lotta per
l'indipendenza, il socialismo e l'unità. Il verde simboleggia infine la terra
e, per estensione, gli antenati seppelliti sotto di essa.

Il disco giallo rappresenta il sole mentre il disegno al suo interno è una
_flèche faîtière_ , un tipo di freccia che adorna i tetti delle case del
posto, totem degli antichi villaggi canachi.

L'attività economica di più importante è l'estrazione e la lavorazione del
nichel, che lo ha reso in pochi decenni lo stato più ricco dell'Oceania e una
delle maggiori potenze economiche estrattive al mondo. Nel 2010, sono state
estratte 138.000 tonnellate di questo metallo. Nel 2009, nel Paese si sono
contati 99.000 ingressi e un totale di 141 milioni di dollari di entrate
grazie al turismo, altra voce economica rilevante. Per quanto riguarda il
settore primario, nello stesso anno sono state coltivate 2.600 tonnellate di
mais e 16.500 di noci di cocco; inoltre sono stati contati 90.000 bovini,
37.000 suini, 12.000 equini e 600.000 volatili. Infine, sono stati ricavati
16.618 metri cubi di legname e 5.742 tonnellate di pesce. La rete stradale si
estende per 4.926 km. Nel capoluogo, oltre al porto più importante dell'isola,
si trova un aeroporto. Circa 3 persone su 10 hanno accesso ad internet.[2]

L'arte principale è la scultura, utilizzata come ornamento per le capanne a
tetto conico. Per questo tipo di capanne si ergono pilastri antropomorfi alti
anche un metro e mezzo con un tetto impreziosito da figure di antenati o
decorazioni astratte. Numeroso e variegato è il numero di maschere, esibite
durante le feste. Peculiari sono le piccole "teste-moneta" decoranti gli
scettri da cerimonia.[8]

Una colonia britannica nel Nord America chiamata **Nuova Caledonia** si unì
all'Isola di Vancouver per formare la colonia della Columbia Britannica, che
si unì successivamente alla Confederazione Canadese e divenne una provincia
del Canada. Il termine **Caledonia** è il nome latino che definiva anticamente
l'attuale Scozia.

La Nuova Caledonia è dotata di uno status speciale, differente da quello delle
altre proprietà extraterritoriali francesi. Viene amministrata da un Alto
Commissario. A livello territoriale, il Governo viene esercitato da un
Congresso formato dai componenti delle assemblee provinciali, per un totale di
54 membri. Le tre assemblee provinciali vengono elette a suffragio universale
ogni 5 anni. Nel Parlamento francese la Nuova Caledonia viene rappresentata da
un senatore e due deputati.[2]

Nel novembre 2018 gli abitanti hanno detto 'no' al referendum
sull'indipendenza. Il 56,4% ha votato per restare parte della Francia, contro
il 43,6% che ha espresso la volontà di diventare indipendenti. Interessante il
dato sull'affluenza, con l'81% degli abitanti che si è recato ai seggi.

La Nuova Caledonia è suddivisa in 3 province e 33 comuni.

![Orange](//upload.wikimedia.org/wikipedia/commons/thumb/8/8f/Japan_WardColour_100x40x0.png/16px-
Japan_WardColour_100x40x0.png) Provincia Sud  
1\. Thio  
2\. Yaté  
3\. Île des Pins  
4\. Le Mont-Dore  
5\. **Numea**  
6\. Dumbéa  
7\. Païta  
8\. Boulouparis  
9\. La Foa  
10\. Sarraméa  
11\. Farino  
12\. Moindou  
13\. Bourail  
14\. Poya (parte sud)

![Vert](//upload.wikimedia.org/wikipedia/commons/thumb/4/49/Japan_WardColour_60x80x0.png/16px-
Japan_WardColour_60x80x0.png) Provincia Nord  
14\. Poya (parte nord)  
15\. Pouembout  
16\. **Koné**  
17\. Voh  
18\. Kaala-Gomen  
19\. Koumac  
20\. Poum  
21\. Îles Belep  
22\. Ouégoa  
23\. Pouébo  
24\. Hienghène  
25\. Touho  
26\. Poindimié  
27\. Ponérihouen  
28\. Houaïlou  
29\. Kouaoua  
30\. Canala

![Jaune](//upload.wikimedia.org/wikipedia/commons/thumb/e/ee/Japan_WardColour_100x80x0.png/16px-
Japan_WardColour_100x80x0.png) Isole della Lealtà  
31\. Ouvéa  
32\. **Lifou**  
33\. Maré

Le isole Matthew e Hunter sono contese tra Francia e Vanuatu.

Altri progetti

