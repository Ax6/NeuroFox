Il **principio della sovranità popolare** si inserisce tra i principi
fondamentali della Costituzione della Repubblica Italiana.

L'art. 1 della Costituzione afferma che l'Italia è una _**Repubblica
democratica**, fondata sul lavoro_ (articolo 1, primo comma, che ė
identificato col principio democratico[1]).  
Dopo il principio democratico (repubblicano), lo stesso articolo sancisce il
principio di sovranità popolare, affermando che _La sovranità appartiene al
popolo, che la esercita nelle forme e nei limiti della Costituzione_ (art. 1,
co. 2)[2][3].

La sovranità è fonte di legittimazione del potere degli organi costituzionali:
ciascun organo costituzionale è tale e può esercitare la propria funzione
perché trova legittimazione e fonte prima nel popolo; non esiste, quindi,
organo che sia estraneo alla sovranità popolare; per tale motivo gli organi
costituzionali sono anche detti organi sovrani.

Con ciò il legislatore ha voluto dare la possibilità a tutti i cittadini di
partecipare direttamente o indirettamente alle decisioni del governo. Tale
possibilità di democrazia diretta viene esercitata dai cittadini mediante il
diritto di voto.

Si noti che la sovranità appartiene al popolo, ma solamente una parte di essa
può esercitare il diritto di voto, quindi la funzione elettorale: il corpo
elettorale. Infatti il corpo elettorale è la frazione di popolo che è in
possesso dei requisiti fondamentali, richiesti dalla Costituzione per
l'esercizio della funzione elettorale; mentre il popolo è l'insieme di coloro
che godono della cittadinanza, vi sono, quindi, tra essi menzionati anche
coloro che non hanno i requisiti necessari (es. minorenni).

