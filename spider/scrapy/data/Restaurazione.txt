La **Restaurazione** , sul piano strettamente storico-politico, è il processo
di ristabilimento del potere dei sovrani assoluti in Europa e il tentativo
anacronistico, in seguito alle sconfitte militari di Napoleone, di ritornare
all' _Ancien Régime_ ("antico regime") precedente la Rivoluzione francese.

Essa ha inizio con il congresso di Vienna che durò dal 1º novembre 1814 al 9
giugno 1815 (secondo altre datazioni dal 18 settembre 1814 e al 9 giugno
1815). L'assemblea fu convocata dalle grandi potenze per ridisegnare i confini
europei (gli imperi di Austria e Russia e i regni di Prussia e Gran Bretagna).
In senso più ampio, per Restaurazione si intende il movimento reazionario teso
a contrastare le idee della Rivoluzione francese, diffuse in tutta Europa
dagli eserciti napoleonici. Da questo punto di vista, essa si presenta come un
fenomeno che trascende il piano puramente politico per estendersi a quello
culturale. L'età della Restaurazione si fa infatti coincidere in letteratura
con il Romanticismo e in filosofia con l'Idealismo. Essa può considerarsi
conclusa con i moti del 1830-1831.[1]

«S'identificò la storia della civiltà con la storia della religione, e si
scorse una forza provvidenziale non solo nelle monarchie, ma sin nel
carnefice, che non potrebbe sorgere e operare nella sua sinistra funzione se
non lo suscitasse, a tutela della giustizia, Iddio: tanto è lungi dall'essere
operatore e costruttore di storia l'arbitrio individuale e il raziocinio
logico.»

Nel Congresso di Vienna si confrontarono due linee politiche contrapposte:
coloro che volevano un puro e semplice ritorno al passato e quelli che
sostenevano la necessità di un compromesso con la storia trascorsa:
«Conservare progredendo» era la loro parola d'ordine. Questo contrapposto modo
di pensare l'azione politica nasceva paradossalmente da un unico punto di
origine ideale.

Nell'età della Restaurazione si avanzava infatti una nuova concezione della
storia che smentiva quella degli illuministi basata sulla capacità degli
uomini di costruire e guidare la storia con la ragione. Le vicende della
Rivoluzione francese e il periodo napoleonico avevano dimostrato che gli
uomini si propongono di perseguire alti e nobili fini che s'infrangono dinanzi
alla realtà storica. Il secolo dei lumi era infatti tramontato nelle stragi
del Terrore e il sogno di libertà nella tirannide napoleonica che, mirando
alla realizzazione di un'Europa al di sopra delle singole nazioni, aveva
determinato invece la ribellione dei singoli popoli proprio in nome del loro
sentimento di nazionalità.

Secondo questa visione, dunque, la storia non è guidata dagli uomini, ma è Dio
che agisce nella storia[2] mediante una Provvidenza divina che s'incarica di
perseguire fini al di là di quelli che gli uomini ingenuamente si propongono
di conseguire con la loro meschina ragione.

Da questa nuova concezione romantica della storia, opera della volontà divina,
si promanano due visioni contrapposte: la prima è una prospettiva reazionaria
che vede nell'intervento di Dio nella storia, una sorta di avvento di
un'apocalisse che metta fine alla sciagurata storia degli uomini. Napoleone è
stato, con le sue continue guerre, l'Anticristo di questa apocalisse. Dio
segnerà la fine della storia malvagia e falsamente progressiva ed allora agli
uomini non rimarrà che volgersi al passato per preservare e conservare quanto
di buono era stato realizzato.

Si cercherà in ogni modo di cancellare tutto ciò che è accaduto dalla
Rivoluzione a Napoleone restaurando il passato. I sovrani restaurati dal
Congresso di Vienna tenteranno di ripristinare le vecchie strutture politiche
e sociali spazzate via dalla Rivoluzione francese e da Napoleone, ma il loro
sarà un compito impossibile. " _L'aratro della Rivoluzione_ " scrive lo
storico tedesco Franz Mehring in _Absolutisme et Révolution en Allemagne_
(1525–1848) " _aveva sconvolto troppo in profondità il suo terreno, fino ai
campi di neve dellaRussia; un ritorno alle condizioni che avevano dominato in
Europa fino al 1789 era impossibile_".

È stato detto che, mentre Napoleone veniva sconfitto sui campi di battaglia,
gli ideali di cui si era fatto portatore ispiravano, sia pure forzatamente,
quei sovrani reazionari che lo combattevano. Si erano visti sovrani
conservatori pressati dai tempi nuovi come Ferdinando IV di Borbone re di
Napoli e Ferdinando VII di Spagna che fin dal 1812 avevano concesso ai loro
sudditi addirittura la Costituzione. Vero è che questi stessi sovrani, dopo la
caduta di Napoleone, cancellarono con un tratto di penna quanto avevano
concesso, ma dovettero poi affrontare moti insurrezionali interni che
riuscirono a fatica a controllare solo con l'intervento della Santa Alleanza.

Un'altra prospettiva, che nasce dalla stessa concezione della storia guidata
dalla Provvidenza, è quella che potremo definire liberale, che vede
nell'azione divina una volontà diretta nonostante tutto al bene degli uomini,
escludendo che nei tempi nuovi ci sia una sorta di vendetta di Dio che voglia
far espiare agli uomini la loro presunzione di creatori di storia.

È questa una visione dinamica della storia che troviamo in Saint Simon, con la
concezione di un nuovo cristianesimo per una nuova società, o in Lamennais,
che vede nel cattolicesimo una forza rigeneratrice della vita sociale. Una
concezione progressiva che è presente anche in Italia nell'opera letteraria di
Alessandro Manzoni, nel pensiero politico di Gioberti, nel progetto neoguelfo
e nell'ideologia mazziniana.

Questa nuova visione della storia intesa come espressione della volontà divina
e quindi come base teorica dell'unione di politica e religione e della
legittimità del potere politico per "grazia di Dio", aveva avuto, già prima
della Restaurazione, i suoi principali teorici nell'anglo-irlandese Edmund
Burke, nei francesi François-René de Chateaubriand e Louis de Bonald,
nell'italiano Joseph de Maistre.

Nelle _Riflessioni sulla Rivoluzione in Francia_ , pubblicate nel 1790, Burke
mettendo a confronto la rivoluzione inglese del 1688 con quella francese vede
nella prima una linea evolutiva che si era sviluppata per gradi nel rispetto
delle tradizioni e questo « _lascia libera la possibilità di nuovi acquisti,
ma fornisce la garanzia assicurata di ogni acquisto_ »[3] mentre la seconda
gli appare come un evento caotico in cui si mescolano « _leggerezza e ferocia,
confusione di delitti e di follie travolti insieme_ »[4]. Nella stessa opera
contesta il principio della sovranità popolare e della democrazia a cui
contrappone la supremazia dell'aristocrazia e dell'ordine sociale
_legittimati_ dalla loro natura divina. Per lui le masse, che esprimono una
maggioranza che scioccamente pretende di prevalere sulla minoranza mentre non
sa distinguere il suo vero interesse, sono il sostegno del dispotismo, e la
Rivoluzione francese era perciò destinata a fallire poiché si era allontanata
dalla _grande e diritta via della natura_.

François-René de Chateaubriand fin dal 1802 aveva attaccato con il suo "
_Génie du Christianisme_ " (Genio del Cristianesimo) le dottrine
illuministiche accusandole di estremo razionalismo e difendendo la religione e
il Cristianesimo. Louis de Bonald, fervente monarchico e cattolico, fu la voce
più importante degli ultra-legittimisti. Aveva aderito all'inizio alle
idealità rivoluzionarie che ripudiò dopo i provvedimenti anticlericali sanciti
con la Costituzione civile del clero.

«Credo possibile dimostrare che l'uomo non può dare una costituzione alla
società religiosa o politica, così come non può dare la pesantezza ai corpi o
l'estensione alla materia.»

Nelle sue numerose opere,[5] attaccò la _Dichiarazione dei diritti dell'uomo e
del cittadino_ , il _Contratto sociale_ di Jean-Jacques Rousseau e le
innovazioni sociali e politiche portate dalla Rivoluzione, sostenendo il
ritorno all'autorità della monarchia e della religione. La rivoluzione stessa,
egli sosteneva, è una specie di prova dell'esistenza di Dio, poiché mette in
luce come l'eliminazione della religione conduca alla distruzione della
società. L'ambito religioso e quello politico sono, agli occhi di Bonald,
inseparabili.

Ma il vero teorico della Restaurazione fu il savoiardo Joseph de Maistre.
Sulla linea del tradizionalismo di Burke nell'opera _Du Pape_ (1819) egli
sostiene la concezione della storia come depositaria di valori etici
trascendenti. Nel Medioevo la Chiesa è stata il sostegno dell'ordine sociale e
questo la rende superiore al potere civile che solo essa può rendere legittimo
in quanto depositaria e interprete della volontà divina.

Le teorie illuministiche sulla libertà naturale dell'uomo sono semplici follie
e _diaboliche stranezze_. L'uomo è troppo malvagio per poter essere libero,
egli è invece nato _naturalmente servo_ e tale è stato sino a quando il
Cristianesimo lo ha liberato. Il Cristianesimo autentico è quello cattolico,
rappresentato dal pontefice romano, che ha proclamato la libertà universale ed
è l'unico nella generale debolezza di tutte le sovranità europee ad aver
conservato la sua forza e il suo prestigio.

De Maistre condivide poi l'analisi di Burke sulla falsa pretesa della
maggioranza di prevalere sulla minoranza, mentre invece « _dovunque il
piccolissimo numero ha sempre condotto il grande_ » e per questo è diritto
legittimo dell'aristocrazia l'assumere la guida del Paese.[6]

Il Congresso di Vienna (1814-1815) fu la conferenza dei maggiori ambasciatori
europei nella quale si ridisegnò la mappa del continente secondo i voleri
degli stati vincitori. I princìpi fondamentali che informarono il congresso
furono definiti come _restaurazione_ , _legittimità_ e _equilibrio_. Il primo
prevedeva il ritorno alla situazione politica e ai confini del 1792. Il
ritorno alla _legittimità_ ripristinò le prerogative della nobiltà europea e
delle famiglie regnanti. L' _equilibrio_ , diceva che tutte le potenze
dovevano avere uguale forza politica.

Nel Congresso di Vienna vennero prese le principali decisioni dai delegati
delle più grandi nazioni europee del XIX secolo (Austria, Prussia, Russia ed
Inghilterra) che avevano reso possibile la sconfitta nella battaglia di Lipsia
(in Sassonia) di Napoleone Bonaparte. Hardemberg fu il delegato prussiano, il
marchese di Londonderry quello inglese, per la Russia partecipò lo zar
Alessandro I in persona e l'Austria venne rappresentata da Metternich, grande
diplomatico e politico austriaco che influì notevolmente nella configurazione
geo-politica dell'Europa post Napoleonica.

In principio frenato dalle pretese di Prussia e Russia, che esigevano
venissero loro annessi nuovi territori, fu decisivo l'intervento del francese
Charles Maurice de Talleyrand-Périgord (ecclesiastico e diplomatico che passò
la fase della rivoluzione e il dominio napoleonico, prima sostenendolo poi
avversandolo, prodigandosi per l'ascesa al potere di Luigi XVIII), il quale,
schierandosi a favore di Regno Unito e Impero austriaco, riuscì a far tornare
sui propri passi le altre due potenze, che ritrattarono le proprie pretese.

Il Congresso si basò su tre principi cardine:

Nella suddetta assemblea si sancirono anche due alleanze: la _Santa Alleanza_
tra Russia, Austria e Prussia e la _Quadruplice alleanza_ , formata dalle
precedenti nazioni più l'Inghilterra. Questa alleanza si basava sul _principio
di intervento_ : nel caso uno Stato avesse avuto dei problemi causati da
disordini rivoluzionari che potevano contagiare gli altri stati, questi si
ritenevano in obbligo d'intervenire per sedare le rivolte. Al principio di non
ingerenza negli affari interni di uno stato si sostituiva l'ideale della
solidarietà internazionale da attuarsi con la periodica consultazione dei
governi europei nei Congressi e tramite quello strumento di polizia
internazionale che era la Santa Alleanza.

Comprendere il Congresso di Vienna è molto importante per capire in seguito
gli scopi della Restaurazione, in quanto fu proprio questa assemblea il
simbolo dell'iniziativa intrapresa dalle superpotenze del continente.

Alla caduta di Napoleone e del suo Impero, in Europa serpeggiava l'idea che si
era chiusa una parentesi: ora c'era l'Europa _di prima_ da ricostruire.
Teoricamente si cercò di ritornare integralmente all'Ancien Régime, ma in
pratica si trovò un compromesso fra il vecchio e il nuovo sistema di governo
culminante nel Congresso di Vienna. Molte delle istituzioni francesi, in campo
amministrativo, giuridico ed economico, vennero mantenute là dove i francesi
le avevano instaurate. Era poi difficile sradicare dalle coscienze le idee di
libertà e uguaglianza introdotte con la rivoluzione. Infine, questo tentativo
di ritorno all'Ancien Régime era un compromesso antistorico, per
l'irreversibilità del processo di secolarizzazione iniziato o, meglio,
affrettato dalla Rivoluzione francese.

Dal punto di vista politico furono ripristinate o abolite molte istituzioni
introdotte dalla Rivoluzione francese: per es. il divorzio introdotto in
Francia nel 1792 e abolito nel 1816 (per essere nuovamente ripristinato nel
1884). Si cercò, come nell'Ancien Régime, una più stretta unione fra trono e
altare, fra Stato e Chiesa (ne è un esempio clamoroso la consacrazione regia
di Carlo X nel 1824).

Dopo il congresso, la geografia politica del continente europeo subì molte
modifiche: le potenze vincitrici modificarono a loro vantaggio i confini
nazionali rispetto al periodo prenapoleonico, talvolta ingrandendosi
annettendosi piccoli stati o territori: la Prussia ottenne la Renania; nacque
il Regno dei Paesi Bassi; l'Impero russo acquistò posizione nel centro Europa
annettendo la Bessarabia, la Finlandia e parte della Polonia; la Gran Bretagna
acquisì il controllo di alcune isole ioniche (Corfù, Zante, Cefalonia) e
sull'isola di Malta, che non venne restituita ai Cavalieri di Malta.

Il Sacro Romano Impero non fu ricostituito e al suo posto venne creata la
Confederazione germanica, che sopravvisse fino al 1866, presieduta dagli
Asburgo, costituita da 38 stati (34 principati e 4 città libere) in unione, ma
indipendenti, di cui due più importanti erano la Prussia e l'Impero austriaco,
quest'ultimo annesse direttamente al suo dominio le Province illiriche
napoleoniche, tra cui i territori dell'Istria e della Dalmazia storicamente
parte della Repubblica di Venezia e la Repubblica di Ragusa.

La regione veneta fu unita col vecchio Ducato di Milano a formare il Regno
Lombardo-Veneto, diretto subalterno dell'impero austriaco, sancendo la
definitiva fine della plurisecolare Repubblica di Venezia, venne confermato il
distacco della Valtellina dai Grigioni, ad opera di Napoleone, e la sua unione
alla Lombardia.

La Repubblica di Genova fu unita al Regno di Sardegna allo scopo di costituire
un più efficace stato cuscinetto nei confronti della Francia.

Nel resto della penisola italiana furono ripristinati i precedenti stati,
ossia il Granducato di Toscana, il Ducato di Parma, il Ducato di Modena, il
Ducato di Massa ed il Ducato di Lucca come trasformazione del napoleonico
Principato di Lucca e Piombino che aveva sostituito l'antica Repubblica di
Lucca: tutti i governanti i cinque stati erano dinasticamente subordinati
all'Austria, che controllando anche il Lombardo Veneto di fatto diventava il
"gendarme" della penisola. Lo Stato della Chiesa fu privato delle sue storiche
enclave francesi passate alla Francia[7], mentre mantenne le enclave di
Benevento e Pontecorvo[8] entro il regno di Napoli.

Il Regno di Napoli venne ricondotto sotto la monarchia di Ferdinando IV di
Borbone, che già governava il Regno di Sicilia. Quest'ultimo venne abolito nel
1816 con la creazione del Regno delle Due Sicilie con capitale Napoli. Il re
assunse il nuovo titolo di Ferdinando I delle Due Sicilie.

A Parigi, nel maggio 1814, venne insediato il nuovo re Luigi XVIII, fratello
minore del decapitato Luigi XVI.

Dal punto di vista ecclesiastico, bisogna evidenziare che:

L'anticlericalismo di molti ambienti della restaurazione fu innegabile, e fu
poi all'origine dell'anticlericalismo liberale.

L'epoca della restaurazione per la Chiesa coincise con l'opera teorica di
Antonio Rosmini e i pontificati di Pio VII (1800-1823), Leone XII (1823-1829),
Pio VIII (1829-1830) e Gregorio XVI (1831-1846).

In ambiente curiale romano si dibattevano due linee politiche:

La Restaurazione in effetti si identifica con la volontà unanime del Congresso
anche se successivamente vedremo come si creeranno delle discordie anche
all'interno di questo circolo privato nazionale.

L'errore principale commesso dai monarchi del XIX secolo consiste nel non aver
saputo (o meglio nel non aver voluto) conciliare le ideologie presenti con
quelle passate, imponendosi prepotentemente sui governi di tutta Europa in
modo assolutistico senza aver tenuto conto delle nuove idee di nazionalità,
liberalismo e democrazia che, la Rivoluzione francese prima e Napoleone poi,
seppur inconsciamente e involontariamente, avevano insinuato nelle menti dei
popoli.

In sintesi, l'Europa era ideologicamente cambiata dall'avvento di Napoleone,
ma i sovrani del tempo sembrarono non voler tener in conto questo fatto,
fingendo che 26 anni di storia (1789-1815) non fossero mai esistiti. Le
conseguenze di questo atteggiamento intollerante si manifesteranno sull'Europa
cinquant'anni più tardi, prima nel Risorgimento italiano e poi nelle
rivoluzioni che scuoteranno il secolo successivo.

Altri progetti

