Coordinate: 40°27′10″N 17°16′12″E﻿ / ﻿40.452778°N 17.27°E40.452778; 17.27

Lo **stadio "Erasmo Iacovone"** di Taranto, ex **stadio "Salinella"** dal nome
del quartiere cittadino nel quale è situato, è lo stadio di calcio della
città.

Con i suoi 30 000 posti circa è il quarto impianto più capiente della regione,
nonché uno dei più grandi del Sud Italia.

Attualmente la sua capienza è ridotta a 12.154 posti[2].

Negli anni ’50 del secolo scorso il Comune di Taranto approvò il progetto per
realizzare un nuovo stadio in muratura, alla Salinella, della capienza di
35.000 spettatori, che prendesse il posto del vecchio stadio "Valentino
Mazzola", divenuto strutturalmente inadeguato alle ambizioni dell'Associazione
Sportiva Taranto, la società di calcio maschile più rappresentativa
dell'epoca. L'Amministrazione chiese un finanziamento al Credito Sportivo che
venne concesso e nel 1960 si avviò la costruzione del nuovo stadio, con la
posa della prima pietra. I lavori tuttavia si fermarono due anni dopo e la
struttura abbandonata per un anno, nel 1963 l’Istituto di Credito sportivo
sollecitò il Comune a riprendere i lavori ed inoltrare richiesta formale per
la concessione del secondo finanziamento per il prosieguo dei lavori.

Le opere già eseguite riguardavano la recinzione esterna dello stadio, lo
scavo del fossato di guardia, il drenaggio della pista d’atletica e del campo
di gioco sul quale era stato già steso il terreno “vegetale” atto alla
creazione del tappeto verde, la costruzione della palizzata sotto i pilastri a
sostegno della struttura. Dopo il sollecito del Credito sportivo il Comune
inoltrò richiesta e nel 1964 ottenne un finanziamento di 125 milioni per i
lavori riguardanti il 2º lotto del nuovo stadio[3].

Mentre l'iter burocratico proseguiva, l'allora Presidente del Taranto, Michele
Di Maggio, nel mese di luglio del 1965 avanzò al Comune la richiesta di poter
costruire un nuovo stadio in un posto diverso da quello dove già era in
costruzione l'impianto voluto dall'Amministrazione comunale: il posto
individuato da Di Maggio era a poche centinaia di metri da quello in
costruzione!

I dubbi su tale scelta non erano pochi in quanto la zona prescelta si
presentava con una forte depressione del suolo, di natura melmosa e priva di
qualsiasi infrastruttura accessoria ma la volontà di andare avanti era forte e
l’accordo con il Comune venne raggiunto.

Il 30 agosto iniziarono i lavori di sbancamento e proseguirono a marce forzate
con turni di lavoro continui, giorno e notte, utilizzando un impianto volante
di illuminazione. "Un grande stadio per una grande squadra" fu lo slogan che
si coniò per l'occasione. Fu costruito in 100 giorni, ma non mancarono gli
intoppi e i problemi ingegneristici da superare: innanzitutto per pareggiare
la depressione naturale vennero immessi 90.000 metri cubi di pietrisco e
terreno fertile, successivamente si dovette fronteggiare un problema
burocratico in quanto alcuni pali di una linea di alta tensione che alimentava
gli impianti dell’Arsenale militare impedivano di costruire tribune e
gradinate, il problema fu superato grazie alla collaborazione della Marina
Militare e a settembre iniziarono ad essere innalzate le gradinate. In totale
furono utilizzati 130 chilometri di tubi innocenti, tonnellate di morsetti e
900 metri cubi di tavoloni mentre per palificazioni, rete di recinzione e le
24 porte di accesso disseminate lungo il muro di recinzione vennero impiegati
5.000 quintali di ferro lavorato.

In muratura erano soltanto gli spogliatoi e i servizi igienici.

La capienza collaudata fu per 22.610 spettatori, mentre quella massima fu di
circa 25.000. Il settore di tribuna coperta fu inoltre dotato di seggiolini in
ferro semovibili, utilizzati molto spesso dai suoi frequentatori per creare un
vero e proprio clima da bolgia infernale, sbattendole all'unisono durante gli
incontri calcistici per fare rumore. Il nuovo stadio fu chiamato _Stadio
Salinella_.

L'8 dicembre 1965[1] il nuovo impianto fu inaugurato con una partita
amichevole, Taranto-Foggia, conclusa 0 a 0, mentre la prima partita ufficiale,
Taranto–Sambenedettese, valida per il campionato di serie C, fu giocata il 19
dicembre 1965 e conclusasi con il risultato di 1-0 per gli ospiti.

Nel frattempo l’erba ed i rovi ricoprirono a poco a poco le strutture già
iniziate del “nuovo stadio” voluto dall'Amministrazione comunale, un'impresa
costata già svariate decine di milioni.

Proprio questo problema suscitò l’attenzione della Gazzetta del Mezzogiorno
che pose alcuni interrogativi rispetto al coinvolgimento economico del Comune,
sulla proprietà dello stadio e sui costi dell’intera operazione.

La risposta venne dallo stesso Di Maggio che riprese la delibera del Comune in
merito rivendicando la correttezza dei lavori e senza entrare nel merito del
costo complessivo ribadì che tale aspetto riguardava esclusivamente l’AS
Taranto poiché struttura privata. La polemica si riaccese in pieno Consiglio
comunale quando, con all’ordine del giorno la costruzione delle strade attorno
allo stadio, dopo la relazione dell’assessore Leggieri in alcuni interventi
l’opposizione mise in dubbio l’ortodossia della procedura adottata dal Comune
che aveva affidato all’AS Taranto l’incarico di appaltare i lavori per la
costruzione dello stadio.

Qualche mese dopo al Comune giunse l’autorizzazione a contrarre un mutuo di
125 milioni per completare i lavori dello stadio in muratura: una situazione
imbarazzante e al limite del ridicolo poiché Taranto avrebbe potuto ritrovarsi
con due stadi da 30.000 spettatori a distanza di qualche centinaio di metri
l’uno dall’altro!

Per sbrogliare la matassa la Giunta comunale, all’inizio del 1967, adottò una
delibera con la quale decise di riscattare dall’AS Taranto lo stadio con tutte
le sue strutture, dando mandato agli uffici competenti di stimare i costi,
tuttavia l'iter per il completamento dello stadio in muratura continuò: mentre
il Taranto giocava ormai stabilmente al “Salinella”, la Giunta deliberò il 2º
lotto dei lavori di costruzione del nuovo stadio alla Salinella, utilizzando i
125 milioni del mutuo concesso. In seguito venne annunciato che tali lavori
non si sarebbero fatti più e che i soldi disponibili sarebbero serviti per
completare soltanto un impianto ridotto con solo una tribunetta e tutte le
strutture sportive (campo da gioco, pista per atletica, ecc.). Ma a questo
annuncio non seguirono ulteriori atti e la questione venne abbandonata.

Il 15 aprile 1970 il Consiglio comunale approvò il provvedimento con il quale
il Comune rilevò, per 540 milioni, lo stadio “Salinella”.

Si chiuse così, definitivamente, la strana storia dello stadio in muratura: le
sue strutture già costruite fanno ancora mostra di se mentre rovi e arbusti li
hanno in parte ricoperti[3].

Il 6 febbraio 1978, nel corso di uno dei campionati di Serie B più memorabili
nei ricordi dei tarantini, morì per un incidente stradale il centravanti
Erasmo Iacovone. I funerali si svolsero il giorno seguente; alle esequie
religiose fece seguito una commemorazione all'interno dello Stadio
"Salinella", alla presenza dei dirigenti e di decine di migliaia di tifosi del
Taranto. Lo shock per la perdita del campione fu tale che in suo ricordo
l'allora presidente Giovanni Fico dichiarò: "In questo momento esprimo
l’impegno a far intitolare al tuo nome questo stadio. Addio, Erasmo", appena
due giorni dopo la sua morte, lo stadio "Salinella" fu rinominato stadio
"Erasmo Iacovone"[ _senza fonte_ ] mentre, più recentemente, il 20 ottobre
2002, fu inaugurata una statua nella piazza prospiciente l'impianto sportivo,
realizzata dallo scultore Francesco Trani.

Nel 1985 la nuova normativa in materia di sicurezza rese di fatto la struttura
inagibile. Lo stadio venne allora sottoposto ad un cambiamento profondo,
costringendo squadra e tifosi a migrare negli stadi delle località limitrofe.
I tubi Innocenti ed i gradoni in legno furono sostituiti da 2.500 metri cubi
di calcestruzzo e da 1000 quintali di acciaio, fu costruito un profondo
fossato tra il terreno di gioco e gli spalti, fu innalzato un secondo anello
per ogni settore ed installato un moderno impianto di illuminazione. Furono
inoltre spostati gli spogliatoi sotto il settore di Tribuna, ristrutturati i
servizi igienici, rimodernata la sala stampa e ristrutturato il campo B
situato alle spalle del settore di Gradinata. Al termine dei lavori, appaltati
e realizzati in diverse fasi nel corso degli anni successivi, la capienza
risulterà pari a 27.584 posti.

Il 26 aprile 1989 lo stadio ospitò per la prima volta la Nazionale italiana in
una partita amichevole contro l'Ungheria, e vinse per 4-0 (reti di Berti,
Carnevale, Ferri e Vialli).

In occasione dei XIII Giochi del Mediterraneo del 1997, lo stadio è stato
dotato di un tabellone luminoso.

La capienza dell'impianto fu ridotta per la prima volta nel 2005 a 15450
posti. A settembre 2006 vi fu poi un'ulteriore restrizione a 9.900 per eludere
l'applicazione delle disposizioni previste dal decreto Pisanu, obbligatorie
per gli stadi con capienza non inferiore ai 10000 posti. Nella primavera del
2007, proprio allo scopo di delimitare la capienza, si provvide alla chiusura
degli anelli inferiori di gradinata e tribuna.

Durante la stagione 2007-2008 fu necessaria, sempre per aggirare la normativa
antiviolenza, la riduzione a 7499 posti. In seguito agli incidenti di Taranto-
Massese[4] concomitanti e collegati agli avvenimenti che portarono
all'omicidio del tifoso laziale Gabriele Sandri[5], lo stadio Iacovone fu
squalificato per 4 giornate dal giudice sportivo[6] mentre la curva Nord fu
chiusa per 10 giornate[7]. Durante le gare con la Nord chiusa, la capienza
massima risultava di soli 3861[8] posti.

Dai play-off 2007-2008 è stato agibile solo l'anello superiore, infatti in
seguito alle verifiche dei tecnici comunali furono riscontrate crepe in quello
inferiore, meno recente, che dunque venne chiuso perché bisognoso di una
completa ristrutturazione che però a causa delle difficoltà economiche
dell'Amministrazione comunale non fu possibile realizzare.

L'impianto tuttavia rimase nuovamente chiuso all'inizio della stagione
2008-2009 perché non ancora a norma (mancavano la zona prefiltraggio, i
tornelli e il sistema di videosorveglianza)[9] e per tutto il girone d'andata
e oltre, il Taranto fu costretto a giocare senza tifosi. Lo stadio fu
ufficialmente riaperto al pubblico solo l'8 febbraio del 2009 nella gara
casalinga con il Real Marcianise[10], con agibilità limitata ai soli anelli
superiori dei vari settori.

I problemi economici del Comune non hanno permesso di realizzare i lavori per
l'anello inferiore fino al 2012, quando sono stati appaltati i lavori per il
settore curva Nord, il cui cantiere è stato aperto l'8 maggio[11] e dopo il
rifacimento ex-novo della struttura, finalmente riaperto al pubblico il 1º
settembre 2013[12].

L'impianto è attualmente a norma secondo le leggi vigenti in materia di
sicurezza, ha un'area di prefiltraggio, tornelli elettronici,
videosorveglianza e un posto di polizia e la Commissione di vigilanza ha
autorizzato la nuova capienza a 12.154 spettatori[13][14].

Nella stagione 2014-2015 ha ospitato alcune partite interne della seconda
squadra di calcio cittadina, l' **Hellas Taranto** , militante nel campionato
di Eccellenza Puglia 2014-2015.

L'impianto è dotato di un secondo campo di gioco adiacente la gradinata, lo
"Iacovone B", in erba naturale e sul quale si allena la prima squadra e
giocano le formazioni giovanili. Inoltre è il terreno di gioco della compagine
cittadina dell'Amatori Rugby Taranto[15].

Nella stagione 2015-2016, il 6 gennaio 2016 è stato benedetto il terreno di
gioco dello stadio grazie all'Acqua Santa del fiume Giordano donato dal tifoso
fuorisede Pietro Gioia.

A partire dall'agosto del 1982, l'impianto è stato usato per molti concerti
musicali; il primo gruppo italiano ad esibirsi è stato quello dei Pooh
(08/08/1982), in seguito è toccato a Vasco Rossi il 14 agosto 1987[16] e la
prima donna fu Laura Pausini il 28 giugno 2005. Il primo gruppo straniero a
esibirsi allo Iacovone è stato la band pop-soul britannica dei Simply Red che
ha suonato il 22 luglio 2003[17]

Tifosi nel settore Curva Nord

Tifosi nel settore Curva Nord

Tifosi nel settore Gradinata Est

Tifosi nel settore Gradinata Est

Tifosi nel settore Gradinata Est

Veduta dalla Gradinata Est

Veduta dalla Gradinata Est

Veduta della curva Nord dalla Tribuna

Altri progetti

