**Archivio comunicati stampa · Press kit · Ultime notizie · Analisi di
Wikipedia · Rassegna stampa (discussioni interne)**

Wikipedia è un'enciclopedia multilingue liberamente consultabile sul Web,
fondata sulla certezza che ciascuno possieda delle conoscenze che può
condividere con gli altri. L'ambizioso progetto, che prende il via il 15
gennaio 2001 in lingua inglese, nell'arco di soli quattro mesi ha visto
nascere altre 13 edizioni, tra le quali quella in italiano.

La caratteristica principale di questa enciclopedia è di essere interamente
scritta da volontari: chiunque può creare o modificare una voce
istantaneamente. Gli utenti stessi si occupano anche di approvare le regole e
le linee guida per il funzionamento dell'enciclopedia. È perciò molto
difficile che una specifica voce abbia un unico autore: più spesso è il frutto
del lavoro di decine, talvolta di centinaia di persone che condividono le
proprie conoscenze per modificarne e migliorarne il contenuto. Il risultato è
un perenne "lavoro in corso", che cresce e tende sempre a migliorarsi.

I contributori di Wikipedia hanno alle spalle storie molto diverse: sono
studenti, insegnanti, esperti o semplici appassionati di un qualche argomento,
ognuno dei quali contribuisce nel proprio campo d'interesse. Wikipedia crede
che ogni persona abbia il diritto di imparare, ma anche che ognuno abbia
qualcosa da insegnare agli altri. I partecipanti sono liberi di decidere se
crearsi un'identità fornendo un nome utente e una password, o meno: la
registrazione non è obbligatoria.

Come si può evincere da alcuni suoi principi fondamentali, Wikipedia si pone
come obiettivo il raggiungimento di un punto di vista neutrale, incoraggiando
le persone con opinioni diverse a confrontarsi e a lavorare insieme per
rendere le voci equilibrate e condivise.

Tutti i testi presenti su Wikipedia sono pubblicati con licenze definite
libere, la GNU Free Documentation License (GFDL) e la Creative Commons
Attribuzione-Condividi allo stesso modo, abbreviata in CC BY-SA; possono
pertanto essere utilizzati, modificati e ridistribuiti con ampia libertà,
purché si rispetti quanto previsto dalle licenze stesse, in particolare per
ciò che concerne l'obbligo di citare la fonte.

A settembre 2015 Wikipedia.org è il settimo sito al mondo secondo il traffic
rank di Alexa [1] ed il decimo secondo il website ranking elaborato da
SimilarWeb [2], oltre a ricevere più di 374 milioni di utenti unici al mese
[3]. Risulta disponibile in 291 lingue (di cui 280 attive) e conta in totale
più di 36 milioni di voci [4](1 551 962 delle quali in italiano) scritte da
una comunità globale di oltre 57 milioni di utenti registrati[5].

Il 27 gennaio 2013 a questo progetto è stato dedicato l'asteroide denominato
"274301 Wikipedia".

Wikipedia è un progetto creato da Wikimedia Foundation (WMF), la fondazione
non profit statunitense nata nel giugno del 2003 con la finalità di
incoraggiare la crescita e lo sviluppo di progetti open content, basati sul
wiki, e di fornirne gratuitamente e senza alcuna pubblicità i contenuti.

Wikimedia Italia (WMI) è la corrispondente italiana di Wikimedia Foundation.
Costituitasi nel giugno 2005, l'associazione, che non ha fini di lucro, si
propone di contribuire attivamente alla diffusione e alla condivisione del
sapere e della cultura, promuovendo tra l'altro i progetti curati dalla
Wikimedia Foundation. Wikimedia Italia è un'associazione di promozione sociale
e non è responsabile ad alcun titolo dei contenuti presenti su Wikipedia.[6]

**Per le richieste relative alle voci di Wikipedia, le informazioni su chi
contattare si trovano alla paginaWikipedia:Contatti**.

Inoltre è possibile contattare:

