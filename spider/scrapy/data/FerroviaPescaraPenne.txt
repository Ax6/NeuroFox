La **ferrovia Pescara-Penne** era una ferrovia, a scartamento ridotto (950 mm)
e a trazione elettrica, che collegava Pescara con Penne; ha operato dal 1929
al 1963.

I primi progetti relativi ad una ferrovia tra Penne e Montesilvano, a
scartamento ridotto e con trazione a vapore, risalgono alla fine
dell'Ottocento, secondo uno studio progettuale dell'ingegnere capo della
Provincia di Teramo Gaetano Crugnola (1882) ma nessuno di essi venne mai a
concretizzarsi. Nel 1907 fu approntato un nuovo progetto a scartamento normale
che venne approvato con esercizio a trazione elettrica sulla fine del 1912 ma
lo scoppio della prima guerra mondiale ne bloccò la realizzazione. La ferrovia
Pescara-Montesilvano-Penne venne così costruita nella seconda metà degli anni
venti in seguito alla concessione rilasciata alla Società Ferrovie Elettriche
Abruzzesi. L'infrastruttura venne inaugurata il 22 settembre del 1929[1]. La
linea originariamente fu realizzata con la stazione terminale di "Pescara
Porto" (che fu anche sede di uffici di direzione, rimesse ed officine) allo
scopo di favorire scambi e trasbordi a pochi metri dalle darsene del porto
canale di Pescara; ebbe poi il suo più frequentato capolinea (con annesso
fabbricato viaggiatori) nel piazzale esterno della stazione di Pescara (già
"Castellamare Adriatico") sulla Ferrovia Adriatica. L'esercizio fu prolungato,
alla fine del 1929, come relazione urbana (tranvia) fino al ponte sul Pescara
e fino alla _Pineta_ nell'estate del 1934. Nello stesso anno venne realizzato
un nuovo parziale instradamento del tratto Pescara Centrale-S.Filomena-
Montesilvano spiaggia, sopprimendo la provvisoria stazione capolinea (nei
pressi del passaggio a livello FS) e il percorso comune sulla sede stradale
della nazionale adriatica ben oltre l'attuale Piazza Duca degli Abruzzi. Il
nuovo tracciato permise di collegare i binari in sede urbana centrale (lato
est) con quelli al dì là (lato ovest) del passaggio a livello FS (dismesso nel
1987) sull'attuale via Silvio Pellico della relazione da Penne. La connessione
definitiva dei tracciati (il nuovo solcava le odierne via Muzii, via Regina
Margherita e viale J.F. Kennedy) avvenne con la costruzione del cavalcavia
ferrotramviario FEA sul binario FS a nord di Pescara Centrale (zona "Zanni").
Tali opere, concluse dopo anni di discussioni tra vari enti e società, si
prefiggevano migliore fruibilità e fluidità di traffico e una più sicura
condizione durante le gare di automobilismo denominate "Coppa Acerbo", il cui
traguardo era sulla citata Piazza Duca degli Abruzzi.

La piccola ferrovia subì devastazioni a causa dei bombardamenti del '43,
soprattutto quello inglese che colpì il convoglio prima della galleria di
Collatuccio mentre si dirigeva verso Pescara causando la morte del capotreno e
di molti passeggeri presenti a bordi, e della guerra con la distruzione di
buona parte degli impianti ma venne riattivata qualche anno dopo. Promotore
della ricostruzione e primo Commissario Governativo negli anni della
ricostruzione, dal 1945 al 1947 fu l'avvocato Pasquale Galliano Magno.

Il disavanzo di gestione portò comunque alla istituzione della Gestione
commissariale governativa; la _Gestione Commissariale Governativa della
ferrovia Penne-Pescara_ costituita con Decreto del Ministero dei Trasporti in
data 28 luglio 1955 dispose l'esercizio a cura dello stato sia della ferrovia
che dei servizi integrativi precedentemente svolti dalla F.E.A (Ferrovie
Elettriche Abruzzesi) S.p.a. che era stata dichiarata fallita dal tribunale di
Roma l'8 luglio 1955. Come per altre realtà ferro-tranviarie gli anni
sessanta, la motorizzazione di massa e le scelte operate dai vari governi,
favorevoli allo sviluppo del trasporto su strada, portarono comunque alla
successiva sostituzione del _trenino di Penne_ con un servizio di autolinee a
partire dal 20 giugno 1963.

Con decreto del Ministero dei Trasporti il 30 dicembre 1996 era stata affidata
alle Ferrovie dello Stato S.p.a. la ristrutturazione della gestione
governativa. Il 15 gennaio 2000 l'Accordo di programma tra Ministero dei
Trasporti e Regione Abruzzo definì le modalità per il trasferimento alla
Regione delle risorse, attività, personale e beni della Gestione
Commissariale. Nello stesso anno le Ferrovie dello Stato S.p.a. hanno
costituito la _società Ferrovia Penne Pescara s. r.l._ , unipersonale con
capitale sociale interamente versato e detenuto dalla Regione Abruzzo ed unico
socio il Ministero dei Trasporti e il 31 gennaio 2001, con atto notarile le
quote sociali ed i beni strumentali, della Gestione ex Governativa, sono stati
ceduti, a titolo gratuito, dal Ministero dei Trasporti alla Regione Abruzzo,
in attesa della trasformazione della Ferrovie Penne Pescara in S.p.a.[2].

La linea si svolgeva parallelamente alla costa da Pescara a Montesilvano
Spiaggia (unica stazione della linea raccordata alla rete FS del tronco
"Ancona-Pescara"); dopo si inoltrava nella Valle del Tavo con percorso in
ascesa che arrivava a toccare il 30 per mille. Era armata con rotaie Vignoles
dal 27 kg/m montate su traversine in legno con modulo 0,95 che permettevano
una velocità massima di 25–45 km/ora a seconda delle tratte se in pianura o in
collina e in curva. Il tratto urbano utilizzava rotaie a gola tranviarie. La
trazione era elettrica a 2600 volt a corrente continua.

Ulteriori approfondimenti (non utilizzati nella stesura della voce):

