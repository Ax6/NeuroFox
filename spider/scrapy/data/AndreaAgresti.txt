**Andrea Agresti** , noto anche come **l'Agresti** (Quarrata, 22 aprile 1974),
è un comico, attore e cantautore italiano.

Diplomato ISEF, iniziò la sua carriera artistica nel 1993 come autore e
conduttore di alcuni programmi radiofonici (tra cui _Sorrisi e sfondoni_ ). Il
suo esordio televisivo risale al 1993 nella trasmissione _Telepirata_ in onda
su Toscana TV. Nel 1995 debutta come attore nel film comico-grottesco
_Cannibali_ scritto da Niki Giustini. Partecipa su Video Firenze alla
trasmissione _Il Gallo Parlante_.

Nel 1997 approda a RTV 38 con la trasmissione _Per la strada Vincenzo_ e nel
1998 conduce _Ufficio Reclami_ sempre su RTV 38 e su Odeon TV, fino ad
approdare nel 1999 a Canale 5 come inviato per _Striscia la notizia_. Nel 2002
e 2003 conduce con Stefania Orlando e Mauro Marino la trasmissione _Giro
festival_ in onda su Rai 2, partecipa al _Maurizio Costanzo show_ e diventa
inviato speciale per la trasmissione _I Raccomandati_ condotta da Carlo Conti
su Rai 1.

Nel 2004 partecipa alla trasmissione di Rai 1 _Baciami Versilia_ e recita
nella fiction di Canale 5 _Carabinieri_. Nel 2005 entra nel gruppo de _Le
Iene_ dove tuttora fa parte. Nel 2007 torna su Rai 1 a _I Raccomandati_ e
_Fratelli di test_ , nel 2008 sempre su Rai 1 partecipa alla trasmissione
_Miss Italia_ , nel 2009 a _Note d'incanto_ su Rai 2 presenta il singolo _Sono
giocondo_ , nel 2010 entra nel cast comico di _Voglia di aria fresca_ su Rai
1. Recita in spettacoli teatrali quali _Ehi... ragazzi W la vita_ con Novello
Novelli, _Il Decamerone_ con Carlo Monni, _Agresti domiciliari_ e _Iena
Ridens_ da lui scritto con Walter Santillo.

Dal 1999 al 2006 è presentatore per Toscana ed Umbria delle selezioni del
concorso Miss Italia ed è stato testimonial per diversi marchi. Con gli spot
da lui ideati per la campagna ASM ha vinto il premio nazionale B.I.C.A nel
2010 e il premio mondiale I.S.W.A nel 2011.[ _senza fonte_ ] Dal 2009 gira
l'Italia con uno spettacolo di musica anni 70 80 90 e cabaret con la 4ever
Band ed uno show di sigle cartoon anni ottanta con gli Squinternati animati.

Nel 2013 pubblica il libro _Opercoli di saggezza_ , edito da Masso delle fate.

Nel 2016-2017-2018 è conduttore de _Le Iene_ insieme a Nicola Savino, Nadia
Toffa, Matteo Viviani e Giulio Golia.

Nel 2018 partecipa a _Tale e quale show_ su Rai 1, condotto da Carlo Conti.

