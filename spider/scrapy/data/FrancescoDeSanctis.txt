**Francesco Saverio De Sanctis** (Morra Irpina, 28 marzo 1817 – Napoli, 29
dicembre 1883) è stato uno scrittore, critico letterario, politico, Ministro
della Pubblica Istruzione e filosofo italiano. Fu tra i maggiori critici e
storici della letteratura italiana nel XIX secolo.

Francesco Saverio de Sanctis nacque nel 1817 a Morra Irpina (Avellino), da una
famiglia di piccoli proprietari terrieri.

Il padre era dottore in diritto e due zii paterni, uno sacerdote e l'altro
medico, vennero esiliati per aver preso parte ai moti carbonari del 1820-21.

«I critici pedanti si contentano d'una semplice esposizione e si ostinano
sulle frasi, sui concetti, sulle allegorie, su questo e su quel particolare
come uccelli di rapina su un cadavere… Essi si accostano ad una poesia con
idee preconcette: chi di essi pensa ad Aristotele e chi ad Hegel.

Prima di contemplare il mondo poetico lo hanno giudicato: gl'impongono le loro
leggi in luogo di studiar quelle che il poeta gli ha date. […] Critica
perfetta è quella in cui i diversi momenti (per i quali è passata l'anima del
poeta) si conciliano in una sintesi di armonia.

Il critico deve presentare il mondo poetico rifatto ed illuminato da lui con
piena coscienza, di modo che la scienza vi presti, sì, la sua forma
dottrinale, ma sia però come l'occhio che vede gli oggetti senza però vedere
se stesso. La scienza, come scienza, è, forse, filosofia, ma non è critica.»

Nel 1826 lasciò la provincia per recarsi a Napoli dove frequentò il ginnasio
privato di uno zio paterno, Carlo Maria de Sanctis.

Nel 1831 passò ai corsi liceali dapprima presso la scuola dell'abate Lorenzo
Fazzini dove compì le prime letture filosofiche e nel 1833 presso quella
dell'abate Garzia.

Completati gli studi liceali, intraprese gli studi giuridici presto però
trascurati per seguire, già dal 1836, la scuola del purista Basilio Puoti sul
Trecento e sul Cinquecento, lezioni che il marchese teneva gratuitamente
presso il suo palazzo dove il De Sanctis avrà modo di conoscere il Leopardi e
dove avviene la sua vera formazione.

Trascorso un breve soggiorno a Morra, dove iniziò ad insegnare nella scuola
dello zio che si era ammalato, il De Sanctis ritornò a Napoli dove, per
interessamento dello stesso Puoti, venne nominato professore alla scuola
militare preparatoria di San Giovanni a Carbonara (1839-1841) e in seguito al
Collegio militare della Nunziatella (1841-1848), dove ebbe come allievo tra
gli altri Nicola Marselli.

Contemporaneamente egli teneva in una sala del Vico Bisi, per gli allievi del
Puoti, corsi privati di grammatica e letteratura, avendo tra i suoi allievi
alcuni di quelli che sarebbero poi diventati tra i principali nomi della
cultura italiana: i meridionalisti Giustino Fortunato e Pasquale Villari, il
filosofo Angelo Camillo De Meis, il giurista Diomede Marvasi, il pittore
Giacomo Di Chirico, il letterato Francesco Torraca e il poeta Luigi La Vista,
suo allievo prediletto, che avrebbe trovato la morte durante l'insurrezione
del 1848.

Le lezioni di quella che fu chiamata la "prima scuola napoletana"
(1838/39-1848) furono raccolte ed edite solamente nel 1926 da Benedetto Croce
con il titolo "Teoria e storia della letteratura".

Alla Nunziatella il de Sanctis iniziò a trattare problematiche di carattere
letterario, estetico, stilistico, linguistico, storico e di filosofia della
storia prendendo le distanze dal purismo di Puoti dopo aver scoperto alcuni
testi dell'Illuminismo francese (d'Alembert, Diderot, Hélvetius, Montesquieu,
Rousseau e Voltaire) e di quello italiano (Beccaria, Cesarotti, Filangieri,
Genovesi, Pagano).

de Sanctis passò così da una prima fase intrisa di sensibilità romantica e
leopardiana, di forte polemica anti-illuministica e di convinta adesione a un
programma cattolico-liberale, giobertiano, di restaurazione civile e morale,
ad una seconda fase, nel costituire la quale ebbero grande parte la lettura di
Hegel e le esperienze drammatiche del 1848.

«Napoletani, siamo fieri di questo nome che abbiamo fatto risonare dovunque
alto e rispettato. Vogliamo l'unità, ma non l'unità arida e meccanica che
esclude le differenze ed è immobile uniformità. Diventando italiani non
abbiamo cessato d'essere napoletani.[1]»

Nel maggio del 1848 come membro dell'associazione "Unità Italiana[2]" diretta
dal Settembrini, partecipò con alcuni dei suoi allievi ai moti insurrezionali
e in seguito a questa sua iniziativa, nel novembre del 1848 viene sospeso
dall'insegnamento.

Nel novembre del 1848 egli preferì allontanarsi da Napoli, recandosi a Cosenza
dove aveva accettato un incarico di precettore propostogli dal barone
Francesco Guzolini.  
Qui scrisse i suoi primi "Saggi critici", cioè le prefazioni all'
_Epistolario_ leopardiano e alle "Opere drammatiche" di Schiller, ma nel 1850
viene arrestato e recluso a Napoli nelle prigioni di Castel dell'Ovo dove
rimase fino al 1853 quando, espulso dal Regno dalle autorità borboniche e
fatto imbarcare per l'America, riuscì a fermarsi a Malta e quindi a rifugiarsi
a Torino.

Durante il periodo di prigionia il De Sanctis si diede allo studio
approfondito di Hegel compiendo lo sforzo di apprendere il tedesco e compiere
così la traduzione del "Manuale di una storia generale della poesia e della
Logica" di Hegel oltre a cercare di approfondire i motivi mazziniani della
propria ideologia, come testimonia il carme in endecasillabi con auto-commento
intitolato "La prigione".

Dal carcere uscì indubbiamente un De Sanctis diverso al quale la realtà aveva
distrutto le illusioni e al pessimismo e misticismo giovanile era subentrata
una moralità più eroica e alfieriana e che, grazie alla lettura di Hegel,
aveva maturato una diversa concezione del divenire della storia e della
struttura dialettica della realtà.

A Torino, la cultura moderata gli negò una cattedra ma De Sanctis riuscì
comunque a svolgere un'intensa attività letteraria. Trovò un incarico di
insegnante presso una scuola privata femminile dove insegnò lingua italiana,
diede lezioni private, collaborò a vari giornali dell'epoca come "Il Cimento"
divenuta in seguito "Rivista Contemporanea", "Lo Spettatore", "Il Piemonte",
"Il Diritto" e iniziò a tenere conferenze e lezioni tra le quali quelle famose
su Dante che, per la loro originale impostazione e per l'analisi storica e
poetica, gli fecero ottenere, nel 1856, una cattedra di letteratura italiana
presso il Politecnico federale di Zurigo.

A Zurigo, dove insegnò dal 1856 al 1860, il De Sanctis tenne lezioni su Dante,
sui poemi cavallereschi italiani e su Petrarca.  
Zurigo, che in quegli anni era sede di grande confronto intellettuale, diede a
De Sanctis l'occasione di elaborare meglio il proprio metodo critico, di
approfondire le proprie meditazioni filosofiche e di raccogliere il materiale
documentario tra il quale assai importante risultano essere le conferenze
petrarchesche del 1858-1859 che saranno la base del saggio pubblicato nel 1869
a Napoli dall'editore Morano. Ebbe anche l’occasione di diventare membro
attivo del Circolo degli Scacchi della Città: “ _Ieri sono stato eletto membro
della società degli scacchi, pagando il diploma quattro franchi. È la prima
società tedesca di cui faccio parte. Qui tutto si risolve in società_ ” [3]

Intanto, con l'unione negli anni '60 del Regno delle Due Sicilie al Regno di
Sardegna per la costituzione del Regno d'Italia, il De Sanctis poté tornare in
patria dove portò avanti, contemporaneamente alla sempre fervida attività
letteraria, anche l'attività politica.

Nel 1860 conobbe Giuseppe Mazzini e, dopo aver interrotto il ciclo di lezioni
sulla poesia cavalleresca, sottoscrisse il manifesto del Partito d'Azione per
caldeggiare l'unificazione e per combattere le idee estremiste dei
repubblicani.

Da quel momento egli si immerse di slancio nella nuova realtà politica
italiana ritrovando nell'azione la possibilità di rendere concreto l'ideale
appreso da Machiavelli, Hegel e Manzoni e cioè quello dell'uomo totalmente
impegnato nella realtà.

Si dedicò pertanto ininterrottamente, ora all'attività di politico e ministro,
ora a quella di giornalista, ora a quella di critico e storico della
letteratura e infine a quella di professore.

In seguito alla conquista di Garibaldi il De Sanctis venne nominato
governatore della provincia di Avellino e per un brevissimo periodo fu
ministro nel governo Pallavicino collaborando per il rinnovamento del corpo
accademico napoletano.

Nel 1861 venne eletto deputato al parlamento nazionale, aderendo alla
prospettiva di una collaborazione liberal-democratica, e accettò il ministero
della Pubblica Istruzione nei gabinetti Cavour e Ricasoli, per cercare di
attuare la difficile opera di fusione tra le amministrazioni scolastiche degli
antichi stati.

Nel 1862 passò però all'opposizione e in collaborazione con il Settembrini,
promosse una "Associazione unitaria costituzionale" di sinistra moderata, che
ebbe come voce il quotidiano "Italia" diretto dallo stesso De Sanctis dal 1863
al 1865.

Il fallimento delle elezioni del 1865 coincise con il ritorno del De Sanctis a
un grande impegno di studi concentrato sulla struttura di una storiografia
letteraria che fosse di respiro nazionale, questione che affronterà nei saggi
sulle "Storie" letterarie del Cantù in "Rendiconti della R. Accademia di
Scienze morali e politiche di Napoli" del 1865, e sul Settembrini,
"Settembrini e i suoi critici", in Nuova Antologia, marzo 1869.

Nel frattempo De Sanctis stava già lavorando a una "Storia della letteratura
italiana" che, nata come testo scolastico, si sviluppò assai presto in
un'opera di ampia e complessa portata.

Dal 1872 De Sanctis insegnò letteratura comparata presso l'università di
Napoli e quell'anno accademico iniziò con il discorso su "La scienza e la
vita".  
I corsi da lui tenuti in quegli anni si intitolano a Manzoni (1872), la scuola
cattolico-liberale (1872-'74), la scuola democratica (1873-'74), Leopardi
(1875-1876).  
Questi scritti, che svolgono tutti quei temi di Letteratura contemporanea che
nella storia della letteratura non ebbero spazio per esigenze editoriali,
furono raccolti da Francesco Torraca e solo in parte rivisti dal De Sanctis.

Nel 1876, prevalendo la Sinistra, De Sanctis si dimise da professore e accettò
da Benedetto Cairoli un nuovo incarico ministeriale (1878-1880) mentre il suo
interesse critico si rivolgeva al naturalismo francese come testimonia lo
Studio sopra Emilio Zola che apparve a puntate sul "Roma" nel 1878 e lo
scritto "Zola e l'assommoir" pubblicato nel 1879 a Milano.

Intervenne in Parlamento dopo il tentato attentato al re Umberto I da parte
dell'anarchico Giovanni Passannante, manifestando la sua contrarietà di
sincero democratico ad ogni tipo di repressione:

«Io, signori, non credo alla reazione; ma badiamo che le reazioni non si
presentano con la loro faccia; e quando la prima volta la reazione ci viene a
far visita, non dice: io sono la reazione. Consultatemi un poco le storie;
tutte le reazioni sono venute con questo linguaggio: che è necessaria la vera
libertà, che bisogna ricostituir l'ordine morale, che bisogna difendere la
monarchia dalle minoranze. Sono questi i luoghi comuni, ormai la storia la
sappiamo tutti, sono questi i luoghi comuni, coi quali si affaccia la
reazione.[4]»

Ritornato a Napoli si dedicò alla rielaborazione del materiale leopardiano,
che fu pubblicato postumo nel 1885 con il titolo _Studio su G. Leopardi_ , e
alla dettatura di ricordi autobiografici che arrivano fino al 1844, pubblicati
da Villari nel 1889 con il titolo _La giovinezza: frammento autobiografico_.

Colpito da una grave malattia agli occhi, De Sanctis morì a Napoli nel 1883.
In suo onore la città natale, Morra Irpina, è stata ribattezzata Morra De
Sanctis.

De Sanctis fu membro della Massoneria[5].

De Sanctis enunciò i suoi principi critici in diversi scritti di carattere non
esclusivamente teorico e il suo pensiero non è esposto in opere autonome e
organiche di poetica e di estetica.  
Il problema dell'arte non divenne mai per De Sanctis oggetto di un discorso
rigorosamente filosofico, tuttavia le sue sparse meditazioni su di esso
contengono i principi fondamentali dell'estetica moderna e rivelano quanto
fossero solide le fondamenta del suo pensiero critico.

La Storia della letteratura italiana deve considerarsi il capolavoro critico
del De Sanctis. In essa l'autore ricostruisce in modo mirabile lo sfondo
storico critico-civile dal quale nacquero i capolavori della letteratura
italiana. In quest'opera compare la frase "il fine giustifica i mezzi" che De
Sanctis usa come esempio errato di come riassumere il pensiero di Niccolò
Machiavelli, e che è stata successivamente attribuita erroneamente proprio al
pensatore fiorentino.

Tra gli studi del de Sanctis spicca il _Saggio critico sul Petrarca_ del 1869
mentre tra i lavori inclusi nei _Saggi critici_ del 1866 e nei _Nuovi Saggi
critici_ del 1869 meritano di essere menzionati quelli su episodi della
_Divina Commedia_ , su _L'uomo delGuicciardini_, su _Schopenhauer e Leopardi_
oltre _Ildarwinismo nell'arte_ e quelli su _Emilio Zola_.

Da ricordare ancora è il discorso _La scienza e la vita_ del 1872 nel quale
egli, sostenendo la necessità di non separare la scienza dalla vita, prese
posizione nei riguardi dell'allora dilagante positivismo.

Scrittore vivace e singolare in una "prosa parlata che ha la spontaneità del
discorso vivo", il De Sanctis si rivela un piacevole narratore nel frammento
autobiografico _La giovinezza_ del 1889 e nelle quindici lettere che
costituiscono il resoconto di _Un viaggio elettorale_ scritto nel 1876.

In un periodo in cui l'entusiasmo per lo storicismo idealistico era scomparso
e la critica, sia europea che italiana si era spenta e si orientava verso la
ricerca filologico-erudita, si trovano ancora nel pensiero di De Sanctis i
motivi più significativi e vitali della cultura romantica.

De Sanctis stabilì nella sua _Storia della letteratura italiana_ il legame tra
il contenuto e la forma con lo scopo di ricostruire quel mondo culturale e
morale dal quale sarebbero nate in seguito le grandi opere.

Egli considera l'arte come il "vivente", cioè la "forma", ritenendo che tra
forma e contenuto non esista dissociazione perché esse sono l'una nell'altra.

Nelle pagine di De Sanctis vi è una felice vena di scrittore. Egli infatti
scrive con una prosa antiletteraria, fervida e mirabile per l'immediatezza del
pensiero.

Il pensiero del De Sanctis venne contrastato dal positivismo della scuola
storica. Sarà solamente con Croce che avrà inizio la rivalutazione del
pensiero desanctisiano che troverà, attraverso Gramsci, importanti sviluppi
nella critica di ispirazione marxista.

Il metodo della critica desanctisiana nasce, oltre che da una geniale
elaborazione intellettuale, da una forte esigenza di intraprendere una
battaglia culturale.

La critica di De Sanctis fu quindi una critica militante, il tentativo di
superare per sempre il distacco tra l'artista e l'uomo, tra la cultura e la
vita nazionale, tra la scienza e la vita.

Lo scrittore non è mai per De Sanctis un uomo isolato e chiuso in sé stesso,
ma inquadrato nel contesto che lo circonda, cioè la sua civiltà e la sua
cultura.

Discepolo del Puoti, De Sanctis inizia fin dalla sua prima scuola (1839-1848)
la critica del formalismo puristico e retorico e si pone sia contro la poetica
del Cinquecento sia contro quella del Settecento, accademica e neoclassica.

In quegli anni a Napoli iniziò a penetrare la filosofia di Hegel e il De
Sanctis agli inizi studiò e aderì all'estetica del grande filosofo tedesco
anche se era in lui già latente la ribellione che divenne esplicita in
occasione della pubblicazione del suo "Saggio sul Petrarca".

Hegel sosteneva infatti che l'arte fosse "l'apparenza sensibile dell'Idea" e
quindi che l'opera d'arte fosse simbolo del concetto filosofico e quasi una
forma provvisoria di esso. Una simile dottrina conferiva carattere teoretico
all'arte, ma ne comprometteva l'autonomia, tant'è vero che Hegel prevedeva
alla fine dell'epoca romantica la morte dell'arte.

Il De Sanctis contrappose all'estetica hegeliana, l'estetica della forma
intesa come un'attività originaria e autonoma dello spirito, per mezzo della
quale la materia sentimentale si realizza in figurazione artistica. In questo
modo essa non è un'elaborazione di un contenuto astratto, ma unità di
contenuto e forma.

Su questi fondamenti si basa la critica del De Sanctis che fu una vera
rivoluzione nella tradizione letteraria italiana.

Altri progetti

