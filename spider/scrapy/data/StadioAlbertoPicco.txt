Coordinate: 44°06′08″N 9°48′31″E﻿ / ﻿44.102222°N 9.808611°E44.102222; 9.808611

Lo **stadio Alberto Picco** è un impianto calcistico della Spezia.

Dal 1919 ospita le partite interne del club calcistico Spezia Calcio.

L'impianto è intitolato ad Alberto Picco, alpino caduto eroicamente nel corso
della Prima guerra mondiale e primo marcatore in senso assoluto del club
ligure.

Il Campo Sportivo Municipale venne realizzato al termine della Prima guerra
mondiale su un'area concessa dalla Marina Militare. L'impianto fu costruito
rapidamente per offrire allo Spezia F.B.C. un campo idoneo in cui disputare il
primo campionato ufficiale, quello di Promozione Ligure del 1919-20. Lo stadio
tuttavia non fu pronto per la prima gara del torneo, che si dovette quindi
disputare sul campo dell'altra squadra cittadina, la Virtus. Il Picco venne
finalmente inaugurato nella successiva partita casalinga degli aquilotti,
disputata il 7 dicembre 1919 e nella quale lo Spezia travolse per 8-0 l'S.C.
Genova. Inizialmente lo stadio fu dotato di tribune in legno coperte, in stile
inglese.

Nel 1922 lo Spezia pose all'ingresso dell'impianto una lapide per ricordare i
suoi caduti: _Alberto Picco_ , _Umberto Toso_ , _Ferruccio Francesconi_ ,
_Bruno Zambelli_ , _Paride Ferrari_ e _Ciro Orsini_.

Nei primi anni trenta venne costruito la caratteristica entrata monumentale in
pietra scura, che fu successivamente completata con le sculture di due atleti.
Per celebrare l'inaugurazione della nuova struttura, venne organizzata
un'amichevole di lusso con la Juventus, che si impose per 2-4.

La struttura degli spalti rimase quella originale sino a quando non venne
realizzata una più moderna tribuna in cemento, che venne inaugurata il 19
febbraio 1933 in occasione del match Spezia-Novara, vinto dai piemontesi per
1-2.

Lo Stadio Alberto Picco, era inizialmente costituito dalla tribuna coperta in
cemento, realizzata negli anni trenta, ed una semplice gradinata scoperta
ubicata proprio di fronte alla tribuna. Il campo era circondato da una pista
per l'atletica leggera, e al di là delle porte vi era una semplice recinzione
curvilinea.

Nel 1964 viene completata la costruzione di una piccola curva in cemento che
viene detta "Curva Ferrovia" (poiché alle sue spalle vi era il raccordo
ferroviario con l'arsenale militare, ormai dismesso da tempo), dalla capienza
di circa 1 000 posti e la cui forma sembra quasi un prolungamento della
gradinata di fronte alla tribuna. All'inizio degli anni settanta vengono
sbancate le collinette di terreno ancora presenti ai lati della Curva Ferrovia
e vengono realizzate due piccole tribune prefabbricate, che affiancandosi alla
struttura in cemento già esistente portano la capienza del settore lato
ferrovia a circa 3 000 unità.  
Poco dopo la nascita dei gruppi di tifoseria organizzata, a cavallo degli anni
1974-75, gli ultras locali vanno ad occupare la curva in cemento, che
successivamente viene divisa da quella in prefabbricato quando si decide di
lasciare un settore dello stadio riservato ai tifosi ospiti.

Nel 1986, dopo la promozione in Serie C1 conquistata dallo Spezia nella
stagione 1985-1986 viene realizzata una seconda curva detta "Curva Piscina",
che sorge sul lato opposto alla Curva Ferrovia ed così definita perché si
trova nell'area compresa tra il terreno di gioco e una piscina di proprietà
della Marina Militare. Anche questa struttura è realizzata in prefabbricato ed
ha una capienza di circa 1 500 posti. La Curva Piscina diviene immediatamente
il settore occupato dai tifosi locali, che, più vicini al campo, possono far
sentire meglio il proprio calore ai loro beniamini. La curva viene inaugurata
il 28 settembre 1986 in occasione di Spezia-Prato. Nelle stagioni 1987-1988 e
1988-1989 lo Spezia Calcio ha un ottimo rendimento e sfiora la promozione in
Serie B, l'afflusso di pubblico per le partite interne è sempre maggiore e si
decide di innalzare la struttura in prefabbricato della Curva Piscina,
raddoppiandone di fatto la capienza. La nuova struttura è pronta in occasione
dell'incontro casalingo con la Virescit, nel dicembre 1988, in vista della
partita con la Lucchese previsto per il turno interno successivo. Gli ospiti,
intanto, continuano ad essere sistemati nel settore in prefabbricato lato
"ferrovia".

Sul finire degli anni ottanta viene presentato un ambizioso progetto ad opera
dello studio Gregotti ed associati, che prevede il completo rifacimento di
tutti i settori dello stadio, portando così la capienza complessiva
dell'impianto a circa 15 000 spettatori. La nuova struttura, nella mente dei
progettisti, prevede una tribuna ed un settore distinti dalla capienza di
circa 3 500 posti ciascuno ed entrambi coperti, e due curve perfettamente
simmetriche, di forma tondeggiante, da circa 4 000 posti ciascuna. I lavori,
anche se non nei tempi perfettamente prestabiliti, prendono il via, e viene
come prima cosa realizzato il settore distinti, che temporaneamente viene
diviso a metà per ospitare anche i tifosi ospiti. Successivamente è il turno
della Curva Ferrovia, che viene completamente ricostruita secondo il nuovo
progetto, diventando il settore più imponente di tutto l'impianto. Nella nuova
curva prendono posto i tifosi locali e la struttura viene inaugurata il 12
novembre 1993 con la partita Spezia-Como, terminata con il punteggio di 0-0. I
lavori, tuttavia, a causa della mancanza di fondi sono costretti a fermarsi,
ed i restanti settori (tribuna e curva lato "piscina") non vengono
ristrutturati.

La tribuna pertanto resta quella costruita negli anni trenta, con le evidenti
limitazioni che ciò comporta (in particolare i pali di sostegno della
copertura che ostacolano la visuale), e la Curva Piscina viene parzialmente
smantellata cadendo in disuso. Lo stadio Alberto Picco resta in questa
situazione fino all'estate del 2000, quando lo Spezia Calcio conquista la
promozione in C1 e si decide di ristemare (con una nuova struttura in
ferrotubi) la Curva Piscina per assegnarla ai tifosi ospiti. Tutto ciò è
necessario per garantire una maggiore sicurezza ed una maggiore capienza,
potendo offrire alle tifoserie ospiti un settore da 1 600 posti e dedicare ai
supporters locali l'utilizzo di tutto il settore dei distinti. Nei due anni
successivi (stagioni 2000-2001 e 2001-2002) lo Spezia torna di nuovo in lotta
per la promozione in Serie B e lo stadio viene spesso riempito fino ai limiti
consentiti dalla capienza; finalmente si pensa di nuovo di portare a
compimento il progetto originale di ristrutturazione, ma la proprietà dello
Spezia Calcio preferisce rinviare i lavori a data da destinarsi per non essere
costretta a rinunciare agli incassi in occasione delle partite casalinghe.

In questa situazione di stallo si arriva fino al 2006, anno in cui lo Spezia
Calcio viene promosso in Serie B. La promozione alla serie superiore mette a
nudo tutte le carenze dell'impianto, e si ripropone il problema della
ristrutturazione mai portata del tutto a compimento (più volte si è discusso
sull'opportunità di individuare un'area più capiente su cui costruire uno
stadio ex novo). Per affrontare la Serie B si sono dovuti approntare alcuni
lavori per rendere l'impianto conforme alle norme vigenti; nel dettaglio sono
state realizzate due nuove torri faro dal lato della Curva Piscina per
adeguare l'impianto di illuminazione, è stato colmato (e sostituito con una
vetrata antisfondamento) il fossato che divideva il terreno di gioco dal
settore distinti e sono state realizzate nuove strutture per la stampa
(compresa un'area "hospitality") e gli spogliatoi alle spalle della storica
tribuna. La capienza della Curva Piscina, destinata ai tifosi ospiti, è stata
aumentata a 2 000 unità; complessivamente la capienza dell'impianto è oggi
pari a circa 10 000 spettatori. È stata infine realizzata una postazione per
consentire le riprese televisive dal settore distinti, in modo da evitare gli
ostacoli visivi costituiti dai pali di sostegno che sono presenti in tribuna,
dove invece trovano ancora posto i giornalisti delle emittenti radiofoniche e
quelli della carta stampata.

Nel corso dell'estate 2007 vengono realizzate alcune opere in seguito
all'inasprimento delle norme relative alla sicurezza negli stadi. Per poter
considerare l'impianto a norma di legge vengono infatti posti dei tornelli a
tutti i varchi di accesso del pubblico; l'intero stadio viene inoltre
circondato da una recinzione metallica che garantisce un'area di sicurezza tra
i controlli di ingresso e l'accesso agli spalti. Vengono contestualmente
realizzati nuovi cancelli di sicurezza e installate ulteriori telecamere di
sorveglianza. Cambia in modo radicale l'accesso allo stadio per i tifosi
ospiti, grazie alla realizzazione di uno speciale tunnel che consente
l'accesso alla Curva Piscina dalla laterale Via dei Pioppi. Il vecchio campo
di calcio posto dietro la Tribuna, conosciuto come _Sussidiario_ , viene
definitivamente dismesso per consentire il collegamento con il tunnel verso la
Curva Piscina e un'area sicura di parcheggio per gli automezzi dei tifosi
ospiti. Nella parte superiore del settore Distinti vengono realizzati alcuni
piccoli box in muratura, per migliorare il comfort delle postazioni televisive
e giornalistiche. Attualmente restano ancora aperti alcuni dei problemi
relativi al mancato completamento della ristrutturazione dello stadio; in
particolar modo la tribuna risulta essere ormai una struttura troppo vecchia e
limitata nella visuale e nella capienza, ed il settore ospiti è ancora
realizzato con materiali metallici prefabbricati. L'originale progetto
Gregotti prevederebbe il completamento dello stadio realizzando per questi due
settori delle strutture simmetriche a quelle già in atto nella Curva Ferrovia
e nei Distinti, ma le nuove norme emanate nel corso degli anni in materia di
sicurezza rendono assai difficile la messa in atto del progetto così come era
nella sua forma originale. La tempistica degli interventi futuri non è ancora
chiara e potrà variare in base alle risorse finanziarie che l'Amministrazione
comunale vorrà mettere a disposizione; per i prossimi interventi la priorità
dovrebbe comunque essere riservata al completo rinnovo della Tribuna, e solo
secondariamente alla realizzazione della Curva Piscina in cemento armato o
alla copertura della Curva Ferrovia con una tettoia.

Nell'estate 2008, in seguito al fallimento societario dello _Spezia Calcio
1906_ e la successiva ripartenza dalla Serie D, la capienza ufficiale dello
stadio era stata ridotta a 7 500 posti, per poter così eludere
l'obbligatorietà dell'utilizzo di biglietti nominali, tornelli e stewards, al
fine di ridurre le spese di gestione dell'impianto.

Terminata la stagione 2010-2011, lo stadio viene dotato di manto sintetico 62
Lesmo Tricolor Geofill N Tredi finito di sistemare il 20 agosto 2011, inoltre,
a partire dalla partita Spezia-Piacenza del 19 settembre 2011 è in uso un
tabellone elettronico, provvisorio, situato presso l'angolo di campo tra
Tribuna e Curva Piscina.

Tra dicembre e gennaio 2014 l'impianto sportivo è stato dotato di manto in
erba naturale mista a sintetico con serpentina interrata per il riscaldamento
del campo.

Solo i settori di Tribuna e Distinti sono coperti e provvisti di seggiolini;
la Curva Piscina è il settore destinato ai tifosi ospiti ed ha una capienza di
2 000 unità. La capienza complessiva dell'impianto è di oltre 10 000 posti. Lo
stadio è di proprietà del Comune della Spezia, che ha anche recentemente
acquistato dalla Marina Militare il terreno su cui sorge l'impianto.

Lo stadio Alberto Picco sorge in Viale Fieschi, un ampio viale che si trova
sul percorso che collega la Spezia a Portovenere. L'unica altra via di accesso
all'impianto è la stretta e tortuosa Via dei Pioppi, che si trova alle spalle
di Tribuna e Curva Ferrovia. Lo stadio si trova a poche centinaia di metri dal
centro storico cittadino, e l'intera struttura è posizionata di fronte al muro
di cinta dell'arsenale militare e ad altre zone militari quali il centro
sportivo "A. Montagna".  
La stazione ferroviaria di _La Spezia Centrale_ si trova a circa un chilometro
ed è raggiungibile sia a piedi che tramite il trasporto pubblico cittadino, il
casello autostradale più vicino è quello di _La Spezia-S.Stefano Magra_ sulle
autostrade A15 e A12 ed è distante alcuni chilometri.

Altri progetti

