Il **vibrafono** è uno strumento musicale a percussione della famiglia degli
idiofoni a suono determinato. Esso è composto da lamelle in metallo che ne
costituiscono i tasti, percossi da battenti con la testa in gomma o feltro. Il
vibrafono fu inventato negli Stati Uniti nel 1921.

Il suono di ogni tasto viene amplificato da un tubo metallico di lunghezza
opportuna posto al di sotto del tasto stesso, chiamato anche _risuonatore
tubolare_ o _canna di risonanza_. Un'elica posta in cima a ogni tubo viene
fatta ruotare tramite un motore elettrico a velocità controllabile. Questo
congegno varia l'intensità del suono emesso in relazione alla velocità del
motore, generando l'effetto _vibrato_.

Un pedale di smorzamento simile a quello presente sul pianoforte consente
all'esecutore di intervenire sulla lunghezza della nota prodotta. Il suono
caldo di questo strumento lo rende molto adatto alla musica jazz.

I vibrafoni tradizionali hanno un'estensione di tre ottave, ma esistono
modelli con estensione di quattro ottave.

Il vibrafono ha molte caratteristiche comuni con lo xilofono, nel quale i
tasti sono però in legno ma senza amplificazione, e con la marimba, che ha
sempre i tasti in legno, ma nella parte inferiore porta delle zucche svuotate
che hanno il compito di amplificare il suono.

Oltre che nel jazz e nella musica leggera, il vibrafono ha avuto larga
diffusione anche nella musica del Novecento e contemporanea.[1] Tra i primi
grandi compositori a farne uso in orchestra, Alban Berg nell'opera _Lulu_ e,
in Italia, Luigi Dallapiccola nei _Canti di prigionia_ e Alfredo Casella nella
_Missa solemnis pro pace_.

Altri progetti

