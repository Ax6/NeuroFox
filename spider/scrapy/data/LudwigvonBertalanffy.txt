**Ludwig von Bertalanffy** (Vienna, 19 settembre 1901 – New York, 12 giugno
1972) è stato un biologo austriaco, noto soprattutto per aver dato il via alla
teoria generale dei sistemi[1].

Dopo gli studi universitari a Innsbruck e Vienna in storia, biologia e
filosofia, conseguendo un dottorato nel 1926, e dopo una breve parentesi negli
Stati Uniti, a Vienna iniziò la sua carriera universitaria, dirigendo – dal
1938 – l'Istituto di Biologia dell'Università di Vienna, e dove ben presto
aderì a un gruppo di scienziati e filosofi noto a livello internazionale come
Circolo di Vienna. Trasferitosi in Canada, divenne – dal 1949 – direttore del
Dipartimento di Biologia dell'Università di Ottawa.[1] Dal 1954 al 1959 lavorò
pure al Mount Sinai Hospital di Los Angeles, quindi insegnò biologia teorica
all'Università dell'Alberta a Edmonton fino al 1969, quando passò
all'Università di Buffalo, nello stato di New York, dove rimase fino alla
morte.

Come biologo, diede importanti contributi alla fisiologia cellulare e alla
diagnostica del cancro. Tuttavia, egli è noto soprattutto per aver introdotto,
negli anni sessanta, un nuovo approccio di studio e una innovativa metodologia
di ricerca in biologia nota come teoria dei sistemi, delineati in un primo
libro del 1968, nella cui introduzione egli scrive:

«Pensare in termini di sistemi gioca un ruolo dominante in un ampio intervallo
di settori che va dalle imprese industriali e dagli armamenti sino ai temi più
misteriosi della scienza pura…»

Considerava infatti gli organismi viventi come sistemi in stato stazionario;
le sue teorie, sebbene molto criticate, ebbero grande influenza.[1] Tale
approccio sistemico verrà poi esteso a quasi tutte le discipline che trattano
di interazioni, quali le scienze naturali, quelle tecnologiche (soprattutto in
ingegneria e informatica) e quelle sociali.[2]

