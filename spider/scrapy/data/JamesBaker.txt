**James Addison Baker III** (Houston, 28 aprile 1930) è un politico
statunitense. Nel corso della sua pluridecennale carriera politica ha
ricoperto due volte il ruolo di capo dello staff, prima per Ronald Reagan,
quindi negli ultimi mesi della presidenza di George H. W. Bush. È stato anche
segretario del Tesoro durante il secondo mandato di Reagan e segretario di
Stato durante l'amministrazione Bush.

Nato a Houston (Texas) da James Baker Jr., già noto avvocato, e Ethel Bonner,
si laureò presso l'Università di Princeton nel 1952. Dopo due anni trascorsi
nell'esercito, in cui ottenne il grado di capitano, si iscrisse alla
University of Texas School of Law ad Austin, dove ottenne il dottorato in
legge nel 1957. Nello stesso anno cominciò ad esercitare la professione di
avvocato a Houston, presso lo studio legale Andrews & Kurth.Lavorò nel campo
dell'avvocatura fino al 1975, quando iniziò a interessarsi di politica[1].

È alla prima moglie, Mary Stuart McHenry, che si deve la nascita
dell'interesse politico di Baker. La donna infatti era un'attivista del
Partito Repubblicano e aveva collaborato nella campagna per l'elezione di
George H. W. Bush al Congresso. In origine, infatti, pur considerandosi
apolitico, Baker simpatizzava per il Partito Democratico. La passione e
l'influenza della moglie, quindi, lo spinsero a convogliare la sua carriera
sulla strada della politica, accantonando il lavoro come avvocato.

Già amico di George Herbert Walker Bush, suo compagno di tennis allo Houston
Country Club alla fine degli anni cinquanta, Baker decise nel 1969 di
cominciare la sua carriera politica proprio correndo per il seggio lasciato
vacante da Bush, che era nel frattempo stato eletto al Senato. Dovette
tuttavia rinunciare a candidarsi alle elezioni, poiché proprio in quel periodo
alla moglie venne diagnosticato il cancro, che la uccise nel febbraio del
1970. Fu proprio Bush a suggerirgli di fare attivismo politico per superare il
lutto - cosa che lo stesso Bush aveva fatto anni prima, quando a morire era
stata sua figlia Pauline, nel 1953 -, e lo nominò responsabile della campagna
elettorale nella contea di Harris. Nel 1972 Baker fu impegnato a fare campagna
elettorale in favore di Richard Nixon, che si candidava per un secondo mandato
alla presidenza.

A metà degli anni settanta il Presidente Gerald Ford lo nominò sottosegretario
al Commercio e in seguito ne fece il responsabile della campagna elettorale
per le elezioni del 1976. Ford fu sconfitto, ma grazie al lavoro di Baker, che
gli suggerì di dare di sé stesso un'immagine "più presidenziale", apparendo il
più possibile alla Casa Bianca, recuperò i 30 punti che lo separavano nei
sondaggi dal suo avversario, riducendo il divario a circa 1%.

Tornato in Texas, Baker tentò di correre in prima persona per una carica
amministrativa, e cercò di farsi eleggere procuratore generale dello stato nel
1978, ma perse contro l'uomo che un giorno sarebbe diventato il Governatore
del Texas, il democratico Mark White.

Fu ancora una volta George Bush a richiamare Baker al cuore della politica,
nel 1980. In occasione della scadenza del primo mandato di Jimmy Carter, i cui
indici di gradimento erano piuttosto bassi, e che doveva fronteggiare i
malumori di alcuni democratici, capeggiati da Ted Kennedy, che lo sfidò
apertamente durante le elezioni primarie, nonostante Carter fosse il
presidente uscente, Bush mirava a diventare il candidato repubblicano alla
Casa Bianca e chiese a Baker di occuparsi della sua campagna. Alla fine il
Partito gli preferì Ronald Reagan, anche perché Bush era considerato un
repubblicano troppo moderato rispetto allo sfidante. Reagan, comunque, scelse
Bush come proprio vicepresidente.

Nel 1981, una volta eletto, Reagan nominò Baker capo dello staff della Casa
Bianca, ruolo che mantenne fino al 1985. In questa posizione, Baker risultò
determinante per molte decisioni prese dal Presidente, il quale, tra l'altro,
faceva molto affidamento su di lui per quanto concerneva gli affari
legislativi. Grazie a questo incarico, Baker andò assumendo sempre più potere,
tantoché lui, il consigliere del presidente Ed Meese e Michael Deaver, il vice
di Baker, erano conosciuti come _"The Big Three"_ o _"Troika"_ nei salotti
politici di Washington. Una emblematica dimostrazione del loro peso politico
si verificò quando Reagan rimase vittima di un attentato, nel 1981. Furono
proprio i _Grandi Tre_ a prendere tutte le decisioni critiche nelle ore
immediatamente successive al tentato assassinio. Ad esempio, non appena si
seppe che il Presidente non era in pericolo di vita, furono Baker, Meese e
Deaver a decidere di non invocare il 25° Emendamento, che prevede il
trasferimento di poteri al Vicepresidente qualora il Presidente sia vittima di
un impedimento[2] \- onere, questo, che di norma spetterebbe al Vicepresidente
stesso o ai membri del Governo. Durante il primo mandato di Reagan, Baker fu
anche largamente responsabile dell'approvazione delle riforme fiscali volute
dal Presidente. La sua capacità di convincere i membri del Congresso o del
Senato a prendere una determinata decisione, senza farseli nemici, gli valse
il soprannome di _Martello di Velluto_ ( _Velvet Hammer_ ).

Grazie ai suoi sforzi in merito all'approvazione del taglio delle tasse, che
contribuì ad aumentare il senso di sicurezza degli americani, nonostante non
riuscì appieno a far uscire gli Stati Uniti dalla recessione, nel 1985 fu
nominato Segretario al Tesoro, non prima, comunque, di essersi occupato con
successo della rielezione di Reagan nel 1984. Nonostante lo scetticismo di
molti - Baker non aveva una vera e propria esperienza in campo economico - il
suo lavoro al ministero del Tesoro portò al Tax Reform Act del 1986, che
semplificò notevolmente la materia.

Nel 1988 Baker lasciò il Tesoro per dedicarsi, ancora una volta, alla campagna
elettorale del vicepresidente uscente George Bush. La campagna prima delle
elezioni fu particolarmente dura, tanto che Baker fu più volte accusato di
scorrettezze nei confronti dello sfidante[3], nonostante ciò, George Bush
riuscì a vincere di misura su Michael Dukakis. Bush ricambiò la lealtà e
l'amicizia di Baker nominandolo segretario di Stato nel 1989, una posizione a
cui Baker aveva sempre ambito.

Baker si trovò, nel suo nuovo ruolo politico, a dover fronteggiare
l'implosione dei regimi comunisti. Con il crollo del muro di Berlino, Baker
divenne una figura di primo piano nel processo di riunificazione delle
Germanie. Un altro dei temi caldi di politica estera affrontato
dall'amministrazione Bush fu la prima guerra del Golfo nel 1990. Baker e Bush
negoziarono con i leader mondiali per formare una forza militare
internazionale che intervenisse nel Kwait invaso dalle truppe di Saddam
Hussein.

Nel 1992 per Bush, minacciato dal carisma e dalla popolarità crescente di Bill
Clinton, la rielezione era un traguardo difficile da raggiungere. Il
Presidente allora si affidò ancora una volta all'esperienza di Baker, ma Bush
fu sconfitto in parte anche grazie agli elettori che scelsero, anziché il
Presidente uscente, il candidato indipendente Ross Perot, che ottenne il 19%
dei consensi.

Dopo essere tornato per un breve periodo ad occuparsi di legge, Baker fu più
volte chiamato dal suo partito a svolgere incarichi diplomatici di alto
rilievo istituzionale. Il più noto rimane sicuramente il suo impegno nel
riconteggio dei voti in Florida a seguito delle elezioni presidenziali del
2000, quando George W. Bush lo incaricò di supervisionare la questione per suo
conto, anche e soprattutto dal punto di vista legale[4].

La sua esperienza in campo internazionale fece sì che, sempre durante la
presidenza di George W. Bush, Baker fosse incaricato di supervisionare prima
la ristrutturazione del debito nazionale dell'Iraq nel 2003, quindi, nel 2006
fu nominato copresidente dell'Iraq Study Group, commissione incaricata di
fornire consulenze al Presidente in merito agli scenari postbellici del Golfo
Persico.

Nel 1953 Baker si sposò con Mary Stuart McHenry, conosciuta tempo prima,
durante una vacanza con la squadra di rugby universitario in cui Baker
giocava. La donna, che fu determinante nell'indirizzare la futura carriera
politica del marito, morì nel febbraio del 1970 a causa di un cancro al seno.
Tre anni dopo, Baker si risposò con Virginia Graeme, amica di Mary, dalla
quale ebbe sei figli e due figlie.

Nel 1980 uno dei figli, John C. Barker, fu arrestato per aver cercato di
vendere un quarto di oncia di marijuana a un poliziotto sotto copertura. La
legge vigente all'epoca in Texas prevedeva per un reato del genere un periodo
di incarcerazione compreso tra i due e i vent'anni, tuttavia il crimine fu
declassato come reato minore e la pena detentiva fu commutata in una multa di
20.000$. All'epoca Baker era capo dello staff del presidente Reagan, pertanto
alcuni giornalisti ipotizzarono una connessione tra la pena leggera commutata
al figlio e il peso politico del padre[5]. Nessuna delle accuse fu, tuttavia,
mai comprovata dai fatti.

Altri progetti

  

Hamilton •  Wolcott • Dexter • Gallatin • Campbell • Dallas • Crawford • Rush
• Ingham • McLane • Duane • Taney • Woodbury • Ewing • Forward • Spencer •
Bibb • Walker • Meredith • Corwin • Guthrie • Cobb • Thomas • Dix • Chase •
Fessenden • McCulloch • Boutwell • Richardson • Bristow • Morrill • Sherman •
Windom • Folger • Gresham • McCulloch • Manning • Fairchild • Windom • Foster
• Carlisle • Gage • Shaw • Cortelyou • MacVeagh • McAdoo • Glass • Houston •
Mellon • Mills • Woodin • Morgenthau • Vinson • Snyder • Humphrey • Anderson •
Dillon • Fowler • Barr • Kennedy • Connally • Shultz • Simon • Blumenthal •
Miller • Regan • Baker • Brady • Bentsen • Rubin • Summers • O'Neill • Snow •
Paulson • Geithner • Lew • Mnuchin

