**Stormy Daniels** , pseudonimo di **Stephanie A. Gregory Clifford**[2][3]
(Baton Rouge, 17 marzo 1979), è un'attrice pornografica e regista
statunitense. Ha lavorato anche come sceneggiatrice e produttrice[4]. Nel
corso della sua carriera ha ricevuto numerosi riconoscimenti ed è stata
inserita nella _Halls of Fame_ da _AVN_[5], _XRCO_[6] e _NightMoves_[7].

Nata in Louisiana, dopo il divorzio dei genitori crebbe con sua madre[4]. Ha
frequentato la _Scotney Magnet High School_ di Baton Rouge, dove fu direttrice
del giornalino di istituto[4] e si diplomò nel 1997[2].

Ha lavorato come centralinista di un maneggio ed iniziò a studiare per
diventare giornalista[4].

All'età di 17 anni fece un cameo con un'amica spogliarellista al _Gold Club_
di Baton Rouge _._ A seguito del successo ottenuto in quel numero, il
proprietario del locale le propose di scritturarla anche se minorenne[4].
Intraprese quindi l'attività di spogliarellista con il nome d'arte di Stormy
Daniels. Scelse di chiamarsi così prendendo spunto dal nome della figlia di
Nikki Sixx, bassista dei _Mötley Crüe_ a cui aggiunse il cognome Daniels
vedendo una pubblicità del whiskey _Jack Daniel’s_[4].

Nel mese di luglio 2002 venne scelta come protagonista del film _Heat,_
prodotto da _Wicked Pictures_ in cui è presente la sua prima scena lesbo. A
settembre dello stesso anno firmò un contratto in esclusiva con la stessa casa
di produzione[8].

Nel 2004 ha vinto il premio cinematografico _Best New Starlet Award_ di
AVN[9]. Dallo stesso anno ha iniziato la sua attività di regista, iniziando a
curare la direzione di alcuni film prodotti da Wicked Pictures[10].

Il 18 gennaio 2014 è stata inserita nella _Hall of Fame_ di AVN[5]. Ottiene
inoltre quattordici nomination come regista agli _AVN Awards_ più una come
attrice per la migliore scena di sesso sicuro per la sua interpretazione,
insieme a Brendon Miller, in _First Crush_[11]. Dal 16 aprile dello stesso
anno compare anche nella _Hall of Fame_ di XRCO[6].

Nel 2018 è protagonista del tour _Make America Horny Again_ , in cui si
esibisce all'interno di diversi strip club statunitensi[12]. È stata inoltre
scelta per condurre l'edizione 2019 degli _XBIZ Awards_[13].

Nel 2002 apparve in una puntata di _Real Sex_ , serie trasmessa da HBO, in cui
la si vede partecipare al concorso _Miss Nude Great Plains_ del 2001.

Nel 2005 comparì poi nel film _40 anni vergine_. Nel 2007 interpretò un ruolo
come spogliarellista in due episodi dello show _Dirt_ e come ballerina di lap
dance nel film _Molto incinta_. Nello stesso anno apparì, come ballerina,
anche nel video musicale della canzone _Wake Up Call_ dei Maroon 5[2].

Nel 2009 un gruppo di fan propose di candidare la Clifford alle elezioni per
il Senato americano in Louisiana del 2010[14]. La Clifford ha quindi formato,
il 21 maggio dello stesso anno, un comitato esplorativo[15].

Ad aprile 2010 l'attrice si è formalmente dichiarata candidata
repubblicana[16]. La Clifford ha inoltre aggiunto di essere stata una
democratica registrata per tutta la vita, ma che i suoi valori libertari erano
meglio espressi dal partito repubblicano[17].

Come candidata ha svolto diversi tour di ascolto in giro per la Louisiana,
concentrandosi sulle tematiche legate all'economia, alla figura delle donne
negli affari[18] e alla protezione dei minori. Ha inoltre affermato che in
caso di elezione avrebbe probabilmente interrotto l'attività di attrice
pornografica[19]. Il 15 aprile 2010 ha annunciato definitivamente il ritiro
della sua candidatura[20].

Dal 2003 al 2005 è stata sposata con l'attore Pat Myne. Nel 2005 è diventata
legalmente la moglie dell'attore Michael Mosny, da cui ha divorziato nel 2009.
Nel 2010 lei e l'attore Brendon Miller si sono sposati. La coppia ha avuto una
figlia, nata a gennaio 2011[21].

Appassionata da sempre di cavalli, ha vinto diversi nastri blu in occasione di
eventi equestri[2].

Nel 2006 venne arrestata dalla polizia di Tampa e multata per mille dollari.
Durante una discussione per alcune bollette non pagate, nel tentativo di
prendere le chiavi dell'auto che suo marito aveva in mano, l'attrice lo
avrebbe ripetutamente colpito[22]. Le accuse nei confronti della Clifford sono
state poi ritirate dallo stesso[3].

Il 12 gennaio 2018 il _The Wall Street Journal_ riferì che il legale personale
del presidente degli USA Donald Trump Michael Cohen avrebbe pagato
nell'ottobre 2016 (un mese prima delle elezioni presidenziali) all'attrice
130.000 dollari per non divulgare la notizia di un incontro a carattere
sessuale tra Trump e la Clifford avvenuto nel 2006[23][24]. Cohen ha
inizialmente smentito la ricostruzione, ma il 13 febbraio dello stesso anno
ammise pubblicamente di aver pagato all'attrice 130.000 dollari con propri
fondi. Lo stesso legale ha aggiunto di non essere stato rimborsato dalla
_Trump Organization_ o dalla campagna presidenziale di Trump del 2016[25].

In risposta alle dichiarazioni di Cohen, gli avvocati dell'attrice sostennero
che la Clifford non fosse più vincolata dall'accordo. Il 6 marzo 2018
l'attrice intentò quindi una causa presso la Corte Superiore della California
per chiedere l'invalidità dell'accordo, sostenendo tra l'altro che lo stesso
non sarebbe stato mai firmato da Trump[26]. Il giorno successivo _NBC News_
riferì che Cohen aveva avviato il 27 febbraio dello stesso anno a Los Angeles
un arbitrato privato, ottenendo un ordine restrittivo nei confronti della
Clifford, che dovrà affrontare sanzioni se parla in pubblico della presunta
relazione con Trump[27].

Il 25 marzo 2018, nel corso di un'intervista alla CBS, la Clifford affermò di
aver avuto un incontro con Trump, nel corso del quale avrebbe avuto un
rapporto sessuale e l'avrebbe sculacciato con una copia di _Forbes_. I due si
sarebbero incontrati in privato una seconda volta, ma senza avere rapporti.
L'attrice ha inoltre sostenuto di aver firmato sotto pressione false
affermazioni e di aver ricevuto minacce mentre era a Las Vegas in compagnia
della figlia[28]. Il 5 aprile dello stesso anno Trump ha dichiarato di non
aver mai saputo dell'esistenza dell'accordo stipulato nel 2016 con la
Clifford[29].

Il 9 aprile 2018 l'FBI effettuò per conto del Procuratore degli Stati Uniti
per il Distretto Meridionale di New York una perquisizione nell'ufficio di
Cohen, sequestrando anche materiale che riguarda i pagamenti alla
Clifford[30]. Il 27 aprile dello stesso anno, un giudice della California
sospese la causa dell'attrice contro il legale di Trump per 90 giorni poiché
lo stesso Cohen affermerebbe il suo diritto a ricorrere al quinto emendamento
per non auto incriminarsi[31]. A maggio dello stesso anno Rudy Giuliani,
avvocato personale di Trump, affermò che quest'ultimo avrebbe rimborsato a
Cohen il pagamento dei 130 mila dollari alla Clifford[32], che sarebbe stato
effettuato per proteggere la famiglia di Trump da una accusa personale e
falsa[33].

Ad aprile 2018 il legale dell'attrice annunciò una ricompensa di 131.000
dollari per chi avrebbe fornito informazioni su un uomo che nel 2011 avrebbe
aggredito verbalmente la sua cliente intimandole di lasciare stare Trump[34].
All'annuncio dell'avvocato fece seguito il commento del presidente americano,
che su Twitter definì l'iniziativa come "una truffa", basata su un identikit
che sarebbe stato diffuso anni dopo e che ritrarrebbe "un uomo che non
esiste"[34].

L'attrice avviò quindi nello stesso mese a New York una causa civile contro
Donald Trump per diffamazione[35], che è stata respinta a ottobre 2018.
Secondo il giudice il commento di Trump rappresenta "una iperbole normalmente
associata con la politica", protetta dal primo emendamento della Costituzione,
che garantisce la libertà di parola[36]. Contro la decisione della corte, il
legale dell'attrice ha annunciato ricorso[36].

L'11 luglio 2018 l'attrice è stata arrestata mentre si esibiva nel suo
spettacolo _Make America Horny Again_ in uno strip club a Columbus,
nell'Ohio[37]. La Clifford è stata accusata di aver toccato tre poliziotti in
borghese, violando una legge statale secondo cui le spogliarelliste non
possono toccare il proprio pubblico mentre sono nude o semi-nude[38].
L'attrice ha successivamente pagato una cauzione di 6.054 dollari ed è uscita
di prigione; le accuse nei suoi confronti sono state poi ritirate[38].

Altri progetti

