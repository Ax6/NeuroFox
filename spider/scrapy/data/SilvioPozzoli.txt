**Silvio Pozzoli** (Cinisello Balsamo, 19 luglio 1953) è un cantante e corista
italiano.

Tra i suoi lavori vanno ricordati i brani incisi con il nome di **Silver
Pozzoli** e divenuti classici del genere dance, e cioè _Around my Dream_ e
_Step by Step_ (1985), quest'ultima ripresa qualche tempo dopo dalla cantante
Taffy ( _Midnight Radio_ , _Walk into the Daylight_ ), scoperta da Claudio
Cecchetto ai tempi di DeeJay Television.

Tra i successi ai quali ha prestato la sua voce ricordiamo _Do It Again/Billie
Jean_ (distribuito in tutto il mondo e ai vertici delle classifiche
britanniche) e _Deep In My Heart_ per Club House, _Mad Desire_ prima versione
(brano attribuito a Den Harrow), successivamente ristampato in una versione
(inclusa nel primo album di Den Harrow) cantata da Tom Hooker.

Con Moreno Ferrara ha cantato _Gira la ruota_ , che dal 1995 al 2003 è la
sigla del quiz _La ruota della fortuna_ condotto da Mike Bongiorno. Sempre con
Mike Bongiorno, nel 1999 diventa il preparatore vocale degli aspiranti
imitatori nella trasmissione "Momenti di Gloria" andata in onda su Canale 5.

Nel 2006 ha partecipato alla trasmissione televisiva _Sei un mito_ in qualità
di preparatore degli aspiranti cantanti. Ha cantato la sigla degli anime
_Hunter × Hunter_ , _Gaiking - Legend of Daiku-Maryu_ , _La principessa
Zaffiro_ (in coppia con Marco Ferradini) e _Astrorobot contatto Ypsylon_. Ha
inoltre cantato nel classico Disney _Mulan_.

Nel novembre 2010 ha cantato il testo _Malachia_ dal cd di _Angel's Friends_ ,
che come tutte le canzoni del cd, prende il nome dal padre di Raf. Raf, il
personaggio del cartone, prende il nome invece dall'omonimo cantautore
italiano. Dal 2012 al 2017 è stato vocal coach nella trasmissione _Tale e
quale show_ di Rai 1.

In qualità di corista ha lavorato con tutti i maggiori cantanti e musicisti
italiani (come Loredana Bertè, Vasco Rossi, Renato Zero, Eros Ramazzotti,
Cristina D'Avena, Enzo Jannacci, Fiorella Mannoia, Riccardo Cocciante, Aida
Cooper, Lighea, Irene Fargo, Fiordaliso, Francesca Alotta, Ivana Spagna,
Gianni Togni, Anna Oxa, Enrico Ruggeri, Pierangelo Bertoli, Massimo Di
Cataldo, Fabio Concato, Giorgio Gaber, Roberto Vecchioni, Adriano Celentano,
Gianni Morandi, Mina, Bruno Lauzi, Pupo, Claudio Baglioni, Gianluca Grignani,
Anna Tatangelo, Franco Fanigliulo, J-Ax, Toto Cutugno, Ivan Graziani, Stadio,
Al Bano e Romina Power, Edoardo Bennato, Ricchi e Poveri, Giorgia, Laura
Pausini, Elio e le Storie Tese) e partecipato a manifestazioni canore quali il
Festival di Sanremo e altre trasmissioni televisive a carattere musicale.
Riconoscibile dalla lunga chioma, ormai ingrigita dal tempo.

