La famiglia **Rucellai** , o **Ruccellai** o **Oricellari** , fu una famiglia
patrizia di Firenze.

La prima menzione documentata si ha nel XII secolo, quando un certo Alamanno
era soprannominato l'"Oricellario" per aver scoperto la proprietà colorante di
alcuni licheni del genere _Roccella, Pertusaria_, ecc.

La tradizione vuole che questo mercante, in viaggio nelle Isole Baleari, si
fosse accorto per caso di come alcune piccole piante prendessero una spiccata
colorazione rossa orinandoci sopra. Infatti è attraverso il processo chimico
di precipitazione con ammoniaca (contenuta appunto anche nell'urina), che si
estrae il colorante _oricello_ rosso violaceo che diventò tipico dei panni di
lana fiorentini (oricello potrebbe infatti derivare da " _orina_ ").

La famiglia Rucellai applicò con successo questa scoperta e grazie al
commercio dei prodotti lanieri riuscì ad accumulare notevoli ricchezze che
permisero alla casata di inserirsi a partire dal secolo successivo (il
Trecento) fra i magnati del Comune, al quale diedero 85 priori e 14
gonfalonieri di giustizia.

Già nel XIII secolo i Rucellai avevano un'importante cappella nel transetto di
Santa Maria Novella, nella quale si trovava la _Maestà_ del senese Duccio di
Buoninsegna, che prese il nome di _Madonna Rucellai_ e che oggi si trova agli
Uffizi.

La famiglia Rucellai, con la figura di Giovanni Rucellai, fu dalla seconda
metà del Quattrocento mecenate di Leon Battista Alberti, il quale poté creare
alcuni importanti capolavori a Firenze, come il Palazzo Rucellai, il Tempietto
in San Pancrazio e, soprattutto, la mirabile facciata marmorea di Santa Maria
Novella.

Bernardo Rucellai fu l'iniziatore delle riunioni dell'Accademia platonica nei
giardini di sua proprietà, gli Orti Oricellari, che proseguirono con i suoi
figli Giovanni e Palla e che ebbero tra i protagonisti Niccolò Machiavelli.
Due volte l'Accademia ebbe tra i suoi partecipanti dei congiurati contro i
Medici, nel 1513 e nel 1521, ma in nessuna di queste occasioni fu incolpato un
Rucellai, anche se nel 1523 il circolo degli Orti dovette chiudere per via
della burrasca sorta dall'ultima congiura di due anni prima.

La famiglia ha quindi un ruolo importante nella storia dell'arte e nella
storia di Firenze, senza aver mai ottenuto affermazioni di durevole rilievo
nella vita politica, nonostante abbia dato alla città 14 gonfalonieri e 85
priori.

Alla fine dell'Ottocento il Palazzo Rucellai fu uno dei più importanti salotti
mondani di Firenze, grazie alla nobildonna russa Lysina, che aveva sposato il
ministro del granduca Giulio Rucellai. Una volta alla settimana erano celebri
le riunioni nel palazzo, alle quali partecipava tutta la nobiltà cittadina e
altri personaggi di spicco come Gabriele D'Annunzio, che vi veniva apposta dal
suo ritiro a Settignano, o come Harold Acton, il proprietario di Villa La
Pietra, autore delle _Memorie di un esteta_ dove ricordava con humor e
nostalgia queste riunioni, quando la loro stagione era ormai già scomparsa.

Da un ramo della famiglia trasferitosi a Lione per ragioni di commercio nel XV
secolo ha avuto origine un ramo francese di cognome Rousselt. A Roma abitarono
il palazzo poi detto Ruspoli.

Altri progetti

