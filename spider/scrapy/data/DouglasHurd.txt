**Douglas Richard Hurd** , **barone Hurd di Westwell**[1] (Londra, 8 marzo
1930), è un politico e scrittore britannico. Esponente del Partito
Conservatore, ha ricoperto importanti incarichi di governo durante gli anni
ottanta ed i primi anni novanta. Dal 1997 è membro della Camera dei Lords.

Nato in una famiglia impegnata in politica da due generazioni (sia il padre
che il nonno erano stati membri della Camera dei Comuni), Hurd frequentò Eton
e si laureò in Storia a Cambridge. Nel 1952 entrò in diplomazia ed ebbe modo
di lavorare a Pechino, New York presso la sede dell'ONU, e a Roma. Nel 1966
abbandonò il servizio diplomatico e si iscrisse al partito conservatore. Tra
il 1970 ed il 1974 fu segretario politico del Primo Ministro Edward Heath. Nel
1974 venne eletto alla Camera dei Comuni.

La vittoria dei conservatori alle elezioni del 1979 portarono al governo
Margaret Thatcher. Hurd entrò nell'esecutivo come sottosegretario ( _junior
minister_ ) prima agli Interni e successivamente agli Affari Esteri. Nel
settembre 1984 venne chiamato a sostituire Jim Prior come Ministro per
l'Irlanda del Nord, incarico che lasciò meno di anno dopo per diventare
Ministro degli Interni. Nei quattro anni di carica (1985-1989), si distinse
per le misure mirate all'inasprimento delle pene ed ai tentativi di
miglioramento dei processi di riabilitazione e re-inserimento dei detenuti
nella società. Nell'Ottobre 1989 prese il posto di John Major in qualità di
Ministro degli Esteri. Il principale obbiettivo della sua nuova azione
politica fu l'abbandono dell'eccessivo antieuropeismo della signora Thatcher
per avvicinare il Regno Unito al processo di unificazione monetaria.

Le dimissioni di Margaret Thatcher alla fine del novembre del 1990 aprirono,
all'interno del partito conservatore, le condizioni per l'elezione di un nuovo
leader. Ai principali contendenti per la successione, John Major e Michael
Heseltine, si aggiunse Hurd. Ben presto, dopo la vittoria di Major, Hurd sancì
la propria fedeltà al nuovo leader del partito e conservò nel nuovo governo il
ruolo di Ministro degli Esteri. Nonostante il contributo dato al processo di
creazione dell'Unione Europea, Hurd fu aspramente criticato per le decisioni
prese in merito alla guerra in Bosnia. Fu sostenitore di una politica di non-
intervento a favore della Bosnia contro la Serbia, contrariamente a quanto
chiesto da Germania, Francia e, in seguito, anche dagli USA. All'azione
militare preferì l'intervento umanitario dell'ONU. Si è speculato molto sugli
interessi del Foreign Office nei Balcani e le influenze che hanno condizionato
le scelte di Hurd. La politica di compromesso verso la Serbia attirò su Hurd
numerose critiche: il presidente francese Chirac accusò il ministro degli
esteri inglese di essere un nuovo Neville Chamberlain. Le polemiche portarono
Hurd alle dimissioni ai primi di luglio del 1995. Nel 1997 divenne Barone ed
entrò nella Camera dei Lords.

Hurd è anche romanziere: ha scritto infatti diversi thriller a sfondo politico
e fantapolitico.

Nell'Ottobre del 1995 è entrato nel consiglio di amministrazione della
Natwest. Nel 1999 ha presieduto una Commissione per la revisione e la riforma
delle funzioni dell'arcivescovo di Canterbury.

Altri progetti

