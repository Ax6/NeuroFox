**Giorgio Cavazzano** (Venezia, 19 ottobre 1947) è un fumettista italiano,
ritenuto uno dei principali autori italiani di storie con Topolino e
Paperino,[1][2] è noto soprattutto come disegnatore di fumetti della Disney
pubblicati in Italia dalla Mondadori prima, dalla Disney Italia dal 1989 e
dalla Panini Comics dal 2013, e dalle riviste Disney francesi come _Mickey
Parade_ e _Le Journal de Mickey_ , oltre che di fumetti umoristici non
disneyani e altri di genere realistico;[1] ha all'attivo anche lavori nel
campo dell'animazione e della pubblicità.[3].

Esordisce presto nel mondo del disegno, a 12 anni, frequentando lo studio del
cugino Luciano Capitanio, disegnatore umoristico, aiutandolo
nell'inchiostrazione[4] esordendo realizzando le chine di _Fiordipesco e lo
studio_ , storia a fumetti apparsa sul mensile _Voci d'Oltremare_.[3] Due anni
più tardi, da un incontro casuale su un vaporetto, a causa del forte vento che
gli fa volare i disegni del cugino, conosce una ragazza fidanzata e futura
moglie di Romano Scarpa alla quale mente dicendole che i disegni sono i suoi.
Da questo incontro incomincia una collaborazione che durerà molti anni. La
prima storia di questo sodalizio è _Paperino e la gloria nazionale_ ,
disegnata da Scarpa e inchiostrata da Cavazzano, pubblicata nel 1962 sul n°370
di _Topolino._[3] La prima storia Disney disegnata interamente da lui è
_Paperino e il singhiozzo a martello_ , su testi di Abramo e Giampaolo
Barosso, pubblicata sempre su _Topolino_ il 13 agosto 1967[3].

«Un grosso funzionario della Mondadori diceva a Giorgio: "Lei è un grande
disegnatore, ma a noi serve Walt Disney, non Giorgio Cavazzano". Voleva dire
che, giustamente, c'era poco spazio per interpretazioni personali in un mondo
così chiuso e perfetto come quello topolinesco. Be', Giorgio c'è riuscito, nel
corso degli anni, a essere Cavazzano e Disney insieme»

La carriera dell'autore si sviluppa principalmente sui personaggi Disney
disegnando storie scritte da autori come Chendi, Barosso e dal 1970, con la
storia _Zio Paperone e la rapina del secolo,_ inizia una lunga collaborazione
con lo sceneggiatore Rodolfo Cimino. Inoltre crea anche nuovi personaggi
dell'universo disneyano come Reginella, ideata insieme a Cimino[3] e Ok Quack
e Umperio Bogarto, insieme a Chendi.[4] Contemporaneamente lavora per il
mercato estero collaborando con Jerry Siegel e realizzando alcune storie per
il Walt Disney Program (storie realizzate partendo da un soggetto dello Studio
Disney mentre nel 1973 disegna la sua prima storia di Paperinik, che su testi
di Guido Martina, vede l'esordio di Paperinika, l' _alter ego_ di Paperina,
che si avvale, in _Paperinika e il filo di Arianna_ , dell'aiuto di Genialina
Edy Son, la controparte femminile di Archimede.[3] Ritornerà, poi, su
Paperinik nel corso degli anni ottanta con una serie di storie classificate
come _del periodo leggero_.

Negli anni ottanta, insieme a Chendi, crea nel 1981 l'alieno un po' bislacco
Ok Quack (al quale, nel 1995, affiancherà un cugino altrettanto bislacco, KO
Uack, insieme a Fabio Michelini), e nel 1982 lo strampalato Umperio
Bogarto[4], un _detective_ che, soprattutto negli ultimi anni, ha unito la sua
strada con quella di Paper Bat (l'identità segreta di Paperoga), creando una
miscela dagli esiti esilaranti.

Con Concina inizia la serie delle storie a bivi con _Topolino e il segreto del
castello_ (1985)[5]. La collaborazione con Marconi produce nel 1986 _Topolino
in... Pista!_ , una storia a fumetti per il lancio della trasmissione della
Rai, _Pista!_ presentato da Maurizio Nichetti, pubblicata su _Topolino_ n°1595
del 22 giugno, dove Nichetti compare come personaggio a fumetti.[6] A questa
seguirà nel 1987, _Pista! a Topolinia (quasi una telenovela)_ ( _Topolino
n°1637_ ), dove Paperone e famiglia sfidano la Banda Bassotti. Su testi di
Massimo Marconi realizza diverse storie promozionali o educative, come _Il
segreto di Sport Goofy_ del 1988[7] e in generale altre storie di argomento
sportivo come quelle incentrate sulla scherma di ambientazione _fantasy_ ,
inizia con _Topolino e la spada invincibile_[8] e _Topomouche, storia di amori
e di spada_ su testi di Bruno Concina del 1989[9] e proseguita con _Topolino e
la spada del tempo_ (1990)[10].

Negli anni novanta sempre su testi di Cimino disegna alcune storie della serie
de _I racconti attorno al fuoco_ , un ciclo di storie su leggende raccontate
da Nonna Papera alla famiglia dei paperi riunita attorno al fuoco per rivivere
al meglio l'atmosfera del racconto stesso.[11][12]

Nel 1991 la coppia Cavazzano-Marconi realizza Topolino presenta: La Strada,
storia che racconta la parodia del celebre film di Federico Fellini
all'interno di due eventi vissuti dal regista riminese.[13]

Con Silvano Mezzavilla realizza nel 1993 _Topolino e la fabbrica dei sogni_ ,
sentito omaggio al cinema. Sul solco della settima arte, farà risorgere il
personaggio di Vincenzo Paperica, versione fumettistica del giornalista RAI
inventata da Andrea Pazienza.

Sul settimanale Topolino, in occasione di eventi promozionali con associazioni
ambientaliste come il WWF o la LIPU, vedono la luce una serie di storie su
testi di vari autori e disegnate da Cavazzano come Zio Paperone e l'operazione
foglia, su testi di Michelini, o Bambi e l'adozione da sogno, di Marconi, o
Zio Paperone e la fabbrica dell'aria, su testi di Alessandro Sisti, con cui fa
il suo esordio la papera ecologista Pandy Pap. Seguono sempre di Sisti
Topolino e il caso Traffic ma anche un gruppo di storie dedicate alla
promozione del lavoro di Telefono Azzurro, associazione contro gli abusi sui
minori, come Topolino e il segreto di un bambino e Tip e Tap e la solitudine
di Jack.

Contemporaneamente al suo impegno in Italia, Cavazzano ha spesso realizzato
storie Disney anche per il mercato estero, in particolare quello francese.
Innanzitutto le copertine per _Super Picsou Geant_ , _Mickey Parade_ (su tutte
la serie di 18 copertine per il 2000 nel quale ritrasse, 18 diversi personaggi
Disney, iniziando da Topolino e passando per Paperino, Paperina, Indiana
Pipps, Paperinik, Gancio il Dritto), _Le Journal de Mickey_ e _Picsou
Magazine_ , realizza anche alcune storie (la prima, _SuperPippo salvatore
dell'Apollo_ , del 1982, prima edizione italiana nel 2000 su _I Maestri
Disney_ n°20), quindi alcune serie che non allontanarono troppo Cavazzano
dalle atmosfere investigative: _Gli anni muggenti di Clarabella_ , ambientata
nella Topolinia degli anni venti e iniziata nel 1988 su testi di Philippe Gasc
e Jacques Lelievre (storie edite in Italia sul mensile _Minni&Company_; nel
1986 realizza, su testi di Corteggiani, la riduzione a fumetti del
lungometraggio animato _Basil l'investigatopo_ , cui fa seguito, sempre con
Corteggiani, una serie di quattro brevi avventure. Nel 1999, sempre con
Corteggiani, realizza un omaggio a Claude Marin, considerato uno dei più
grandi artisti Disney a livello mondiale, nella storia _Topolino in Il ritorno
di Babbo Natale_.

Oltre a storie per la Disney ha realizzato altre serie sia in Italia che
all'estero. In Italia nel 1974 su testi di Giorgio Pezzin ha realizzato la
serie Oscar e Tango pubblicata sul _Messaggero dei Ragazzi_ , la serie
Walkie&Talkie pubblicata sul _Corriere dei Piccoli e, n_el 1977 la serie
Smalto e Johnny per la rivista _Il Mago_.[3]

Su testi di Tiziano Sclavi nel 1975 realizza la serie noir di Altai & Jonson
pubblicata sul _Corriere dei Ragazzi_ incentrata su due sgangherati
_detective_.[3] Sclavi, in una prefazione alla ristampa della serie, ricorda
che: « _le due prime storie (...) erano una cosa e le successive furono
un'altra, perché dopo le scrivevo "sul disegno" di Giorgio._ » Sempre con
Sclavi realizza nel 1979 per la rivista tedesca _Zack_ , il personaggio di
Silas Finn, giovane avventuriero del vecchio west.[3] e prima collaborazione
oltre i confini italiani, che lo porterà anche sulla rivista transalpina _Pif
Gadget_ , per la quale realizza una nuova versione dei personaggi creati da
José Cabrero Arnal.[1] Insieme a lui un folto gruppo di italiani: Clod,
Bonfatti e Sandro Zemolin, che sarà per molti anni il suo inchiostratore di
fiducia.

Nel 1980, sempre sui testi di Pezzin, realizza la serie di Capitan Rogers, un
cacciatore di castori dell'America del XVIII secolo pubblicato su _Il
Giornalino_ per 47 episodi scritti in parte anche da François Corteggiani.[3]
Sempre nel 1980 ha il suo primo incarico nella pubblicità per la campagna
della Gibbs Dental Division.

Nel 1989 realizza alcune vignette di Eldo Leo, personaggio ideato da Silver
per i gelati della Eldorado. Tre anni più tardi è la volta di Jungle Bungle,
su testi di Sergio Aragonés, pubblicato da Comic Art e di Mentamela, creato
per la pubblicità del dentifricio Mentadent.[3]

Con Corteggiani crea nel 1987 per il settimanale _Le Journal de Mickey_ il
personaggio di Timoty Titan,[3] simpatico ragazzino che vive avventure in
stile _steampunk_ in un mondo fantastico nel quale l'artista veneziano
inserisce moltissimi omaggi all'arte di Jacovitti.[ _senza fonte_ ] Anche
questo personaggio approda in Italia, nel 1991, sulle pagine de _Il
Giornalino_.

Nel corso degli anni novanta, disegna prima un episodio umoristico di _Martin
Mystère_ , su testi di Alfredo Castelli ( _That's All Folks_ , omaggio ai
fumetti Warner e a quelli Disney, edito sul mensile delle Ferrovie dello
Stato), quindi molte illustrazioni per il Ken Parker di Berardi e Milazzo.
Illustra inoltre alcune storie ideate da Bonvi, progettate per la collana Zona
X ma poi pubblicate in volumi autonomi della collana I Grandi Comici del
Fumetto, _La città_ e _Maledetta Galassia_ , realizzate sempre per Sergio
Bonelli Editore. Sul finire degli anni novanta realizza una storia di Lupo
Alberto su testi di Francesco Artibani e Tito Faraci, _Il tesoro dei
McKenzie._ Lo stesso Bruno Cannucciari, degno erede dell'arte di Silver, oltre
che dal suo insigne maestro sembra aver preso alcuni tratti caratteristici
anche dallo stile di Cavazzano.[ _senza fonte_ ]

Infine, nel 2003, realizza un'illustrazione di Rorschach per _Ritratto di uno
straordinario Gentleman_ , omaggio ai cinquant'anni dello sceneggiatore
inglese Alan Moore.

il suo stile d'esordio è più influenzato dal tratto di Scarpa (che ne corresse
le tavole), che non da quello di Barks, che può comunque essere considerato un
punto di riferimento per Cavazzano. Per il mondo dei topi, invece, il
riferimento principale è più il Paul Murry dei _comic books_ , che non il
Floyd Gottfredson _quotidiano_. Con il trascorrere degli anni, iniziò a
guardare molto agli artisti che in quel periodo (fine anni sessanta, inizio
dei settanta) aveva intorno: autori come Toppi, Battaglia, Pazienza in Italia,
Giraud, Hermann, Uderzo per la Francia, ma anche gli artisti della
statunitense MAD, e anche Milton Caniff, Alex Toth, Milt Kahl.[14]

Tra tutti questi, però, sia per i personaggi di contorno delle storie Disney,
sia per i lavori extra-Disney, il suo punto di riferimento principale divenne
Albert Uderzo, l'artista di origini italiane che è diventato noto, insieme a
René Goscinny, per il successo del personaggio francese Asterix.[ _senza
fonte_ ] La continua ricerca stilistica di Cavazzano, che affina via via il
suo tratto avvicinandosi sempre più a quello di Uderzo, contaminandolo con
l'essenzialità di Murry, fanno di Cavazzano il disegnatore ideale per
affidargli storie importanti, spesso legate ad eventi particolari, come i
regali abbinati a _Topolino_ : ad esempio _Zio Paperone e le carte Disney_ ,
scritta da Michelini o _Topolino e il collegamento multidimensionale_ ,
scritta da Massimo Marconi.[ _senza fonte_ ]

Oltre a quelle con Scarpa e con Cimino, col quale ha continuato a collaborare
fino alla morte di quest'ultimo, nel corso della sua carriera Cavazzano ha
collaborato anche a progetti particolari, come lo sfortunato _Topolino Più_ ,
con la storia di Rudy Salvagnini _Zio Paperone in un caso davvero
imprevedibile_ , che ha anche avuto un'edizione in latino, alla realizzazione
di un omaggio a Carl Barks con la storia del 1992 _Zio Paperone e l'Uomo dei
Paperi_ , sempre su testi di Salvagnini.

Molte sono state le collaborazioni con sceneggiatori come Giancarlo Berardi,
Giorgio Pezzin, Tito Faraci, Casty, Rudy Salvagnini e Roberto Gagnor.

In particolare con Giorgio Pezzin, dopo i lavori realizzati con Chendi e
Bottaro, dal 1973 realizzare storie a fumetti sia Disney che non-Disney. La
collavorazione inizia con " _Paperino e la visita distruttiva" e prosegue
realizzando tra le altre delle storie dove hanno_ interpretato il personaggio
di Paperoga in maniera creativa e molto fedele al modello di Dick Kinney,
personaggio particolare e generalmente difficile da interpretare. Poco
utilizzato nel mercato statunitense, ha trovato terreno fertile in Brasile ed
in Europa, in particolare in Italia, sia con alcune incursioni di Chendi e
Bottaro, che ne riprende fedelmente il _model-sheet_ di Hubbard, sia,
soprattutto, con Pezzin e Cavazzano. La loro prima incursione con il
personaggio è _Paperino e il croccante al diamante_ che, insieme a _Paperoga e
l'isola a motore_ , avrà l'onore di approdare oltreoceano e riportare per un
breve periodo il personaggio sulle riviste Disney americane. Divertente
susseguirsi di _gag_ e situazioni difficili, spesso risolte dalle assurde e
incredibili trovate di Paperoga, sono probabilmente il gruppo di storie in cui
l'arte della coppia di autori raggiunge l'apice della qualità[ _senza fonte_
]. Da non dimenticarsi anche storie come _Topolino e gli incontri falsificati
(dal solito tipo)_ o _Topolino e il mistero del Paseidon_.

Cavazzano ha realizzato parodie di capolavori del cinema come _Casablanca_
nella storia " _Topolino, Minni in Casablanca"_ (1987)[15] _oLa strada di_
Fellini in _Topolino presenta: La Strada_ (1991).

Nel 1987, poi, rende ancora omaggio a Floyd Gottfredson con la storia
_Paperino e l'insolito remake_ , in cui i personaggi disneyani reinterpretano
per il cinema la storia a fumetti degli anni trenta _Topolino giornalista_ :
in questa occasione, però, vediamo la tormentata lavorazione del film,
disturbata dalle continue bizze della _star_ Paperino che cerca sempre di
essere presente in primo piano. Con Silvano Mezzavilla realizzano nel 1993 un
sentito omaggio al cinema con _Topolino e la fabbrica dei sogni_[16] oltre a
storie d'investigazione come a es.: _Gambadilegno e il ritorno a Legcity_ ,
_Topolino e l'enigma del faro_ , _Topolino e il mistero della voce spezzata_.

La collaborazione con Tito Faraci, iniziata in Disney con _La lunga notte del
commissario Manetta_ , nella quale i due creano il personaggio del poliziotto
texano Rock Sassi (uderziano anche nel carattere[ _senza fonte_ ]), e la
realizzazione del numero 0 della miniserie _Mickey Mouse Mystery Magazine_. I
due saranno uniti anche nella realizzazione di una storia dall'atmosfera
supereroistica con l'Uomo Ragno, _Il segreto del vetro,_ ambientata a Venezia.
Nello stesso anno realizza la copertina dello speciale _Devil&Hulk_ dedicato
ai dieci anni di vita editoriale del marchio Marvel Italia.

Le collaborazioni con i autori stranieri, oltre a Jerry Siegel e a Dick
Kinney, riprende in occasione della storia per i 60 anni di Paperino
intitolato _Buon compleanno, Paperino!_ , su testi di Bob Foster e con Byron
Erickson, sceneggiatore svedese della Egmont con il quale realizza _Zio
Paperone e il segreto degli Incas_ e, soprattutto, la lunga avventura in
dodici puntate dei _Dragon Lords_ , _fantasy_ serializzato sulle pagine di
_Zio Paperone_ in cui Cavazzano, coadiuvato dallìinchiostratore Sandro
Zemolin, si presenta ai lettori con il suo splendido stile epico, giusto
adattamento di quello di Uderzo al mondo Disney.[ _senza fonte_ ]

Fra le ultime collaborazioni c'è quella con Casty iniziata nel 2003, creando
l'archeologa Eurasia Tost in una storia avventurosa di Topolino _Topolino e la
spedizione perduta_. La collaborazione prosegue con altre storie dal filone
avventuroso, alcune delle quali riprendono lo stesso personaggio di Eurasia
Tost la quale, nell'ultima sua avventura pubblicata ( _Topolino e il colosso
di Rodi_ , 2005), sembra essere destinata a ritrovare l'Atlantide in una saga
ancora a venire. Da ricordare anche la lunga storia del 2006 _Topolino e il
dominatore delle nuvole_ , che vede un ritorno in grande stile di Macchia Nera
e un Cavazzano probabilmente al suo massimo livello grafico.

Ha fondato, nel 1965, un gruppo musicale, _I Randagi_ , in cui suonava la
batteria[3]. È sposato.

Altri progetti

