La **grivnia**[1][2], **hrivnia**[3], **hryvnia**[4] o **hryvnja**[5][6]
(ˈɦrɪu̯nʲɑ) (in ucraino гривня, _hryvnja_ , plurale: _гривні_ , _hryvni_ ,
genitivo plurale: _гривень_ , _hryven'_ ) è la moneta ufficiale dell'Ucraina
dal 1996, quando ha rimpiazzato il _karbovanec'_ , la valuta temporanea usata
dopo che l'Ucraina uscì dall'Unione Sovietica e dalla zona monetaria del
rublo.

La parola è traslitterata correttamente _hryvnja_ (e non _hryvna_ , parola che
ha un altro senso in ucraino). A volte appare la grafia _pronunciabile_ in
italiano, grivnia. La hryvnja è suddivisa in 100 copeche (копійок, _kopijok_ ;
al singolare _копійка_ , _kopijka_ ), in italiano copeca.

Il simbolo della grivnia è una lettera corsiva ucraina, la Г, con 2 linee
orizzontali che rappresentano la stabilità come per l'euro. In ucraino hryvnia
è abbreviato con "грн.". La valuta ha come codice ISO 4217 UAH o ancora 980.

La **hryvnja** o per meglio dire la doppia hryvnja era anche una monetina
d'argento, del valore di 20 copechi, cioè un quinto di rublo nella Russia
zarista del secolo scorso; è citata più volte anche nei racconti di Čechov e
Gogol.

Altri progetti

