**La Paz** (in quechua e in aymara _Chuqiyapu_ ), il cui nome completo è
**Nuestra Señora de La Paz** (letteralmente _Nostra Signora della Pace_ ), è
sede del governo della Bolivia e dei poteri legislativo ed esecutivo; la sede
del potere giudiziario e capitale dello Stato boliviano è Sucre. Situata nella
provincia di Pedro Domingo Murillo (dipartimento di La Paz), con 840 206
abitanti[1] si può considerare la metropoli più alta del mondo.

Nel maggio 2015 La Paz è stata ufficialmente riconosciuta come una delle Nuove
sette città meraviglia insieme a Vigan, Doha, Durban, L'Avana, Beirut, e Kuala
Lumpur.[2]

La città si trova in una valle circondata da alte montagne. Crescendo, La Paz
si è espansa sulle colline, con conseguente variazione delle altezze cittadine
da 3.200 a 4.100 m.s.l.m.. Nel panorama cittadino svetta imponente la cima
tripla perennemente innevata dell'Illimani (6462 m), che può essere visto da
molte parti della città, così come dalla vicina città di El Alto sede
dell'aeroporto internazionale più alto del mondo. Secondo il censimento del
2008, la città aveva una popolazione di 877.363 abitanti.[3] L'area
metropolitana di La Paz, di cui fanno parte anche El Alto, dove è situato
l'aeroporto internazionale e Viacha, è l'area urbana più popolosa della
Bolivia, superando, con 2,3 milioni di abitanti, l'area metropolitana di Santa
Cruz de la Sierra.

Si trova ad un'altitudine media di circa 3.600 metri sul livello del mare ed è
universalmente nota come la capitale più alta del mondo. In realtà questo
appellativo non è corretto[ _le capitali possono esserlo di fatto_ ], perché
secondo la costituzione della Bolivia l'unica capitale è Sucre, mentre La Paz
è solo sede del governo. Assieme alla città satellite di El Alto (circa 4.000
metri sul livello del mare, con circa 700.000 abitanti) La Paz costituisce il
nucleo abitativo più popolato della Bolivia.

La città di La Paz si trova nella valle del fiume Choqueyapu, che la
attraversa da nord a sud e nel quale terminano altri piccoli fiumi che nascono
ad alta quota. Nel suo percorso attraverso la città il fiume è fortemente
contaminato da vari rifiuti, soprattutto industriali, per cui sulle sue rive
l'odore non è particolarmente gradevole.[4]

Il centro della città è circondato da _barrios_ , che sono stati costruiti
sulle colline periferiche dando alla città un aspetto di imbuto. La maggior
parte di questi quartieri si formarono per le migrazioni interne che si
verificarono tra la fine degli anni sessanta e i primi anni settanta, negli
ultimi anni della dittatura boliviana, quando molte persone emigrarono dalle
campagne alle città in cerca di un futuro migliore, creando le periferie
attorno a La Paz e alle altre città del paese. Oggi molti di questi quartieri
sono inclusi nel programma _"Barrios de Verdad"_ , istituito dal governo
municipale per migliorare le condizioni fisiche e la qualità della vita dei
suoi abitanti. La Paz è una città multiculturale nella quale coesistono le
culture Aymara, quechua e i meticci, e in parte minore altre di diverse parti
del mondo.

Il clima è quello tipico dell'alta montagna di latitudine intertropicale con
inverni secchi e freddi (ma temperature notevolmente più miti di quelle che si
potrebbe pensare in virtù dell'insolazione molto intensa e costante durante
gli anni e della non accentuata lontananza della metropoli dall'Oceano) con
nevicate occasionali, e straordinariamente possono avvenire gelate notturne.
Le temperature comunque scendono al massimo pochi gradi sotto lo zero. Le
estati sono solitamente fresche e più umide, con massime attorno ai 22-23
gradi e minime che si attestano sui 6 °C. La temperatura media massima annuale
è attorno ai 14ºC, anche grazie all'isola di calore che nella zona centrale
della città la può alzare di alcuni gradi rispetto ai territori circostanti ad
altitudini pressoché identiche. I venti sono per lo più moderati ma talvolta
possono diventare anche intensi, e sono presenti soprattutto in inverno. Le
precipitazioni medie annuali sono attorno ai 600 mm. Le piogge tendenzialmente
si concentrano in maniera stagionale durante l'estate australe (da novembre a
marzo).

  

Fu fondata dal capitano Alonso de Mendoza il 20 ottobre del 1548, dove sorge
ora il villaggio di _Laja_. Dopo poco, a causa del vento gelido che batteva la
zona, venne trasferita nel suo luogo attuale, ovvero dove sorgeva il villaggio
di _Chiquiago_ , abitato da minatori aymara, nella valle del _Chuquiago Marka_
(o _Río Choqueyapu_ ).

Il suo nome completo è _Nuestra Señora de La Paz_ e commemora la pace dopo la
guerra civile che seguì l'insurrezione di Gonzalo Pizarro, fratello del
_conquistador_ Francisco Pizarro, contro Blasco Núñez de Vela, primo Viceré
del Perù. Si sviluppò come centro politico ed economico. La sua importanza era
dovuta anche alla sua posizione strategica: congiungeva l'Alto Perù, dove era
situata, al Basso Perù; inoltre era sulla strada percorsa per trasportare
l'argento delle miniere di Potosí al porto di Lima; era anche sita all'imbocco
della Via degli Yungas utilizzata per l'approvvigionamento di prodotti
agricoli e di foglie di coca.

Nel 1825, la città divenne il luogo della decisiva vittoria dei patrioti
Boliviani nella battaglia di Ayacucho sull'esercito spagnolo. Cambiò quindi
nome con _La Paz de Ayacucho_. Nel 1898, La Paz divenne la sede del _Governo
Nazionale_ , lasciando alla città di Sucre il potere giudiziario e il nominale
appellativo di _capitale costituzionale_ che conserva a tutt'oggi. Questo
cambio di capitale riflesse il cambio dell'economia boliviana, lasciando che
la miniera del Cerro Rico di Potosí si estinguesse e si aprisse il passo allo
sfruttamento dello stagno nei pressi della città di Oruro.

Nel XX secolo l'aumento della popolazione portò ad un incremento dello
sviluppo urbano. In particolare, a partire dagli anni settanta, l'esplosione
dell'edilizia ha trasformato la fisionomia della città trasformando chiese,
conventi e anche edifici di età precolombiana in moderni palazzi e
grattacieli.

Si adagia sulla fenditura ( _hoyada_ ) del _Rìo Choqueyapu_ , sotto la città
di El Alto che costituisce la parte superiore di questo gigantesco imbuto
naturale.

La via principale di La Paz percorre la valle del _Rìo Choqueyapu_ per gran
parte interrato. Questa lunga strada man mano che scende cambia più volte
nome: Avenida Ismael Montes, Avenida Mariscal Santa Cruz, Avenida 16 de Julio
(chiamata anche _El Prado_ ) e Avenida Villazon. La parte più ricca della
città è la parte più bassa, mentre la parte più popolare e povera è quella che
confina con El Alto, fino a superare i 4.000 m sul livello del mare.
L'orizzonte è dominato da meravigliose montagne, tra le quali spiccano le cime
dell'Illimani (m. 6439), chiamato dagli indigeni _Abuelo de poncho blanco_
(nonno dal poncho bianco).

La Paz non è famosa per opere d'arte di particolare rilievo, ma è una città
piena di vita. Particolari punti di aggregazione sono i numerosi mercati. Dal
punto di vista storico e artistico sono presenti musei ed edifici coloniali.

Il centro della città si trova a quota 3.600 m. All'incirca si tratta della
zona che si estende a sud di Calle Sucre fino ad arrivare all'altezza di
_Plaza del Estudiante_ , che costituisce il tratto più a sud di _El Prado_.
Molti edifici storici presenti particolarmente in questa zona della città sono
stati distrutti. Tuttavia rimangono ancora numerose tracce architettoniche di
quel periodo. Probabilmente la parte coloniale meglio conservata è quella dei
dintorni di Calle Jaén. Il _Palacio Legislativo_ e il _Palacio Presidencial_
si affacciano su _Plaza Murillo_ , dove è sita anche la Cattedrale.

Procedendo ancora verso sud, incontriamo la _Zona Sopocachi_ , che negli anni
settanta era considerata la parte elegante della città. Ora è la parte
commerciale di La Paz ed è dominata da alcuni alti edifici e grattacieli. Nei
pressi di questa zona, non lontani dal centro, troviamo quella grande area
verde in espansione e ristrutturazione dal 2004, chiamata _Parque Urbano
Central_. Quest'ultima comprende il _Parque Laikakota_ e il _Kusillo_ , museo
per bambini collegato al parco precedente con teleferica e pista ciclabile.

La parte sud ( _sur_ in spagnolo) della città si trova a circa 500 m più in
basso del centro. È costituita dai quartieri residenziali più ricchi ed
esclusivi (tra i quali Obrajes, Calacoto, La Florida, San Miguel, Cotacota,
Achumani). Questa zona è molto diversa dal resto della città, sia per la
differenza della classe sociale di appartenenza dei suoi abitanti,
prevalentemente alta, che per il tipo di costruzioni. L'area è infatti
costituita in gran parte da palazzine, villette e anche eleganti ville di
grandi dimensioni. L'area commerciale più elegante della città è sita in
questa zona, precisamente in _Calle 21_ tra _San Miguel_ e _Calacoto_. In
questa zona si estendono anche alcuni parchi e aree verdi piuttosto grandi, ad
esempio il _Parque de La Florida_ , sito nell'omonimo quartiere e l'area nei
pressi dello zoo, poco distante dalla _Valle de la Luna_. Il 14 luglio 2006 è
stata, inoltre, inaugurata la _Costanerita_ , una nuova via di comunicazione
sita a _Obrajes_ , circondata da aree verdi e comprendente un parco per
bambini.

La parte nord ( _norte_ ) della città degrada dalla vicina El Alto verso il
centro della città. È costituita dai _barríos_ più poveri. Ciononostante è
sita in una posizione estremamente strategica: assieme all' _autopista_
(autostrada), costituisce l'unico collegamento stradale con l'aeroporto
internazionale, la ferrovia e la strada principale che collega la capitale con
le altre principali città della Bolivia. Storicamente, ma anche ai giorni
nostri, quando gli abitanti della zona (principalmente di etnia aymara)
decidono di indire una protesta (come è stato nel 2003 e nel 2005), chiudono
l'accesso alla _zona norte_ e all'autostrada per El Alto e paralizzano di
fatto la città, impedendo anche ai ricchi abitanti dei sobborghi a sud di
muoversi e di approvvigionarsi. A partire dal 2003, le zone di periferia in
passato più degradate, sono state oggetto di un lavoro di pavimentazione del
manto stradale diminuendo i tempi per raggiungere il centro storico e
iniziando a riqualificare l'area.

La città è sede di numerose università. C'è per esempio l' _Universidad Mayor
de San Andrés_. Aperta nel 1830, è la più antica della Bolivia dopo l'
_Universidad de San Francisco Xavier_.

La città è servita dall'Aeroporto Internazionale di El Alto.

Nel maggio 2014 è stata inaugurata la Teleferica La Paz - El Alto che collega
la città con la vicina El Alto.

Altri progetti

