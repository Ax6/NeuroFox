**Francesco Falconi** (Grosseto, 26 giugno 1976) è uno scrittore italiano,
autore di romanzi fantasy per ragazzi e narrativa per adulti.

«La scrittura non è un mestiere. Non è un hobby. Né una passione. È
un’esigenza di cui non si può far a meno. Perché senza ti senti soffocare. E
sai che è l’unico modo per liberare quella bestia che ti strangola. Se provi
questo, allora vuol dire che hai una bella storia da raccontare.»

Nato a Grosseto il 26 giugno 1976, ha frequentato il Liceo Scientifico
Guglielmo Marconi del capoluogo maremmano e si è laureato nel 2002 in
ingegneria delle telecomunicazioni[1] a Siena. Attualmente lavora a Roma come
consulente d'ingegneria e scrittore di romanzi per ragazzi[2], che hanno
venduto decine di migliaia di copie[ _senza fonte_ ].

Ha esordito nel 2006 con la serie di romanzi fantasy per ragazzi _Estasia_ ,
pubblicati dalla Armando Curcio Editore. _Danny Martine e la corona incantata_
è un romanzo che l'autore ha scritto all'età di soli 14 anni, influenzato
dalle opere di Michael Ende e successivamente pubblicato da Curcio nel
2006[3].

Nel 2008 è uscito il secondo romanzo della trilogia di _Estasia_ , intitolato
_Il sigillo del triadema_ , mentre il terzo, pubblicato nel 2009, si intitola
_Nemesi_. Nel 2008 ha pubblicato anche una seconda serie, _Prodigium_ , edita
Asengard Edizioni, che consta di due soli libri: _I figli degli elementi_ e
_L'acropoli delle ombre_. Assieme ad altri scrittori italiani, nel 2009 ha
partecipato all'antologia _Sanctuary_. I suoi libri sono stati presentati alle
fiere di Pechino e Francoforte per una traduzione estera[4].

Nel 2010 si è impegnato in difesa dell'ambiente con il romanzo sociale
_Gothica. L'angelo della morte_ , edito Edizioni Ambiente nella collana
Verdenero. Sempre nello stesso anno si è dedicato a libri per un pubblico
_young adults_ con _L'aurora delle streghe_ , edito Reverdito Editore. A
ottobre 2010 è stato pubblicato un nuovo libro, _Nemesis. L'ordine
dell'apocalisse_ , edito Castelvecchi Editore.

Ad aprile 2011 è stata pubblicata la biografia della cantante Madonna
intitolata _Mad for Madonna. La regina del pop_ , edita Castelvecchi Editore,
libro che segna una pausa nella produzione dell'autore, dal genere fantastico
alla biografia. Parte dei ricavi di _Mad for Madonna_ sono devoluti in
beneficenza all'associazione Raising Malawi, fondata dalla stessa Madonna. A
giugno, il racconto _Anobium_ tratto dall'antologia _Sanctuary_ è stato
riadattato in un podcast[5].

Nell'autunno 2011 pubblica una nuova serie per ragazzi, _Evelyn Starr \- Il
diario delle due lune_, scritta a quattro mani con l'autore Luca Azzolini ed
edita da Piemme, ritornando così al genere fantastico con il quale aveva
esordito mentre, sempre nello stesso periodo, esce il seguito di _Nemesis_ dal
titolo _La chiave di Salomone_. Il 28 ottobre 2011 ha ricevuto il Premio
Letterario Arte Giovane Roma 2011, genere _Young Adults_ , patrocinato dal
comune di Roma.

A maggio sono stati pubblicati il secondo volume della serie _Evelyn Starr_ ,
intitolato _La regina dei Senzastelle_ e un libro per young adults di genere
gotico, edito Mondadori Editore, dal titolo _Muses_. A novembre 2012, torna a
pubblicare un nuovo racconto, di genere _weird_ , dal titolo _Halo_ , nella
rivista Effemme[6] di FantasyMagazine.

Dal 2008 è nella giuria del Premio Letterario Trofeo La Centuria e La Zona
Morta[7], dedicata ai racconti di genere fantasy e la cui premiazione si tiene
ogni anno a Savona.

A gennaio 2013 il racconto _Halo_ è stato distribuito in download gratuito
sulle maggiori piattaforme digitali: Amazon, Kobo, iTunes e Google Play. A
marzo 2013 la casa di produzione Ipotesi Cinema ha opzionato i diritti
cinematografici di Muses, l'autore è anche co-sceneggiatore[8]. A maggio 2013
è stato pubblicato il seguito di _Muses_ , intitolato _Muses - La Decima
Musa_. A novembre 2013, il primo volume di _Evelyn Starr_ è uscito anche nella
collana Piemme Bestsellers.

A gennaio 2014 è stata pubblicata dall'editore NPE un'antologia dal titolo
_Orologi senza tempo_ , i cui proventi saranno devoluti per la ricostruzione
della Città della Scienza, assieme ad altri scrittori italiani come Licia
Troisi, Cecilia Randall, Barbara Baraldi. Il racconto si intitola _La Contessa
di Sangue_ , una rivisitazione in chiave fantastica del personaggio storico di
Erzsébet Báthory. A maggio 2014 è uscito un nuovo romanzo edito Mondadori
Editore, dal titolo Gray. Il libro prende l'ispirazione da Il ritratto di
Dorian Gray di Oscar Wilde, sebbene la storia sia ambientata a Roma ai giorni
nostri.

A febbraio 2015 è stato pubblicato in digitale dalla casa editrice
VandA.ePublishing il libro _Adam & Eve, il giardino dei peccati_, primo
romanzo di narrativa realistica ambientato a Firenze che riprende la metafora
del peccato originale di Adamo ed Eva. A novembre 2015, l'editore Asengard
pubblica la serie _Prodigium_ in un unico volume sui principali ebook store.

Altri progetti

