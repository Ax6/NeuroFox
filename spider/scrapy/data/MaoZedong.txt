**Mao Zedong[4]** o **Mao Tse-tung** (毛澤東T, 毛泽东S, _Máo Zédōng_P, _Mao Tsê-
tung_W; pronuncia[?·info]; Shaoshan, 26 dicembre 1893 – Pechino, 9 settembre
1976) è stato un rivoluzionario, politico, filosofo e dittatore[2][3] cinese,
nonché portavoce del Partito Comunista Cinese dal 1943 fino alla sua morte.

Sotto la sua guida il partito comunista salì al governo cinese a seguito della
vittoria nella guerra civile e della fondazione della Repubblica Popolare
Cinese, di cui dal 1949 fu presidente. Durante la guida della Cina sviluppò un
marxismo-leninismo "sinizzato", noto come maoismo, collettivizzando
l'agricoltura con il cosiddetto grande balzo in avanti. Il presidente cinese
fu anche promotore di un'alleanza (che in seguito ruppe negli anni cinquanta)
con l'Unione Sovietica e lanciò la cosiddetta grande rivoluzione culturale.

A Mao vengono attribuiti la creazione di una Cina unificata e libera dalla
dominazione straniera, l'intervento cinese in Corea, l'invasione del Tibet e
il conflitto sino-indiano del 1962, l'uso della repressione e dei lavori
forzati (vedi _laogai_ ), la grande carestia cinese e la violenza della
rivoluzione culturale. Sotto il regime di Mao si stima che a causa della sua
politica morirono tra i 13 e i 46 milioni di cinesi.[5] Come conseguenza
dell'incremento dell'aspettativa di vita la popolazione cinese è cresciuta da
circa 550 milioni a 900 milioni sotto la sua guida politica.[6] Inoltre il
tasso di alfabetizzazione è passato dal 20% nel 1949 a oltre il 65% trent'anni
dopo e la condizione della donna sta migliorando.[6]

Mao viene comunemente chiamato **Presidente Mao** (毛主席S, _Máo Zhǔxí_P).
All'apice del suo culto della personalità Mao era comunemente noto in Cina
come il "quattro volte grande": "Grande Maestro, Grande Capo, Grande
Comandante Supremo, Grande Timoniere" (伟大导师，伟大领袖，伟大统帅，伟大舵手S, Wěidà Dǎoshī,
Wěidà Lǐngxiù, Wěidà Tǒngshuài, Wěidà DuòshǒuP).

Mao Zedong nacque nel villaggio di Shaoshan, più precisamente nella contea di
Xiangtan (湘潭縣), provincia di Hunan, da una famiglia di coltivatori agricoli
moderatamente prospera. I suoi antenati erano migrati nel villaggio dalla
provincia di Jiangxi durante l'epoca della dinastia Ming e si erano dedicati
all'agricoltura per generazioni. Ebbe due fratelli minori, Zemin e Zetan.
All'età di quattordici anni fu costretto dal padre a sposare Luo Shi (羅氏), una
ragazza più grande di lui di qualche anno.

Tale matrimonio non è mai stato accettato da Mao, che sostenne di non aver mai
dormito con la ragazza, rifiutando di riconoscerla come moglie. Durante la
rivoluzione del 1911 prestò servizio nell'esercito provinciale di Hunan. Negli
anni dieci Mao ritornò a scuola, dove divenne un sostenitore della forma
fisica e dell'azione collettiva; in questo periodo si avvicinò inoltre alle
idee anarchiche leggendo scritti di diversi esponenti anarchici.

Dopo essersi diplomato alla scuola normale di Changsha nel 1918 viaggiò verso
Pechino con il suo insegnante delle superiori e suo futuro suocero, il
professor Yang Changji (杨昌济), durante il movimento del 4 maggio 1919, quando
Yang tenne delle lezioni all'Università di Pechino. Seguendo le sue
raccomandazioni Mao lavorò sotto Li Dazhao, direttore della biblioteca
universitaria, e presenziò ai discorsi di Chen Duxiu.

Mentre lavorava per la biblioteca dell'università come assistente Mao acquisì
la passione per la lettura e per i libri, mantenuta negli anni successivi.
Sempre a Pechino sposò Yang Kaihui, una studentessa universitaria e figlia di
Yang Changji, dalla quale ebbe due figli, Mao Anying e Mao Anqing. Il
matrimonio durò poco, mentre nel 1927 Yang finì imprigionata e uccisa dalle
truppe di Chiang Kai-shek.

Invece di trasferirsi all'estero come molti dei suoi connazionali radicali,
Mao passò l'inizio degli anni venti viaggiando attraverso la Cina e infine
fece ritorno nello Hunan, dove prese a guidare le azioni collettive e per i
diritti dei lavoratori. Nel luglio 1921 Mao partecipò all'età di ventisette
anni al primo congresso del Partito Comunista Cinese a Shanghai e due anni
dopo venne eletto nel comitato centrale del partito nel corso del terzo
congresso.

Durante il primo fronte unito Kuomintang-PCC Mao venne nominato direttore
dell'Istituto di addestramento dei contadini del Kuomintang (il Partito
Nazionalista Cinese) e all'inizio del 1927 venne inviato nella provincia di
Hunan per relazionare sulle recenti sollevazioni contadine avvenute alla luce
della Spedizione del Nord. La relazione che Mao produsse da questa indagine è
considerata il primo importante lavoro della teoria maoista: " _Rapporto
sull'inchiesta condotta nelloHunan a proposito del movimento contadino_". Fu
anche la prima di tre analisi dettagliate delle condizioni economiche e della
distribuzione delle ricchezze nelle campagne.

Durante questo periodo Mao sviluppò molte delle sue teorie politiche. In campo
filosofico le sue idee erano considerate più importanti dal punto di vista
culturale che originali; eppure hanno avuto un enorme impatto su generazioni
di cinesi e hanno influenzato significativamente il resto del mondo. Un
concetto molto importante era la sua visione dei contadini come sorgente della
rivoluzione. La teoria marxista-leninista tradizionale aveva considerato i
lavoratori dei nuclei urbani come forza motrice della rivoluzione.

Mao invece sosteneva che nel caso della Cina era la classe contadina quella
dalla quale si sarebbe sviluppata la rivoluzione. Poiché la Cina non aveva una
significativa classe proletaria, in particolare scarseggiava di operai,
contava invece molti contadini insoddisfatti, condizione necessaria per
applicare il comunismo alla realtà cinese. Mao divise le campagne in quattro
classi: proprietari terrieri (non lavoravano le loro terre, ma le affittavano
ai lavoratori), contadini ricchi (lavoravano una parte delle loro terre e
affittavano l'altra), contadini medi (possedevano solo le terre che lavoravano
e non lavoravano altre terre) e contadini poveri (possedevano terre in
quantità nulla o insufficiente e lavoravano le terre di altri).

Mao arricchì le teorie di Hegel e Marx per creare una nuova teoria del
materialismo dialettico ateo. Inizialmente applicando la teoria della
dialettica ai conflitti del mondo reale e successivamente asserendo che solo
la realtà empirica del conflitto aveva importanza, Mao sviluppò un tipo di
teoria dialettica che venne studiata per decenni. È comunque difficile
determinare la reale validità di questa teoria, poiché molte delle analisi
fatte su di essa sono state influenzate dall'appartenenza politica. In questo
periodo Mao sviluppò anche delle idee più pratiche, come una teoria a tre
stadi della guerriglia e il concetto di "dittatura democratica del popolo".

Mao riuscì a sfuggire al terrore bianco nella primavera-estate del 1927 e a
Changsha guidò in autunno la sfortunata rivolta del raccolto autunnale. Mao
sopravvisse a malapena a questo rovescio (sfuggì alle sue guardie mentre
veniva condotto all'esecuzione) e assieme alla sua malandata banda di leali
guerriglieri trovò rifugio nelle montagne dello Jinggang, nella Cina sud-
orientale dove, dal 1931 al 1934, Mao contribuì a fondare la Repubblica
Sovietica Cinese della quale venne eletto presidente.

Fu in questo periodo che Mao sposò He Zizhen, dopo che Yang Kaihui era stata
uccisa da forze del Kuomintang. Con l'aiuto di Zhu De costruì un efficace,
seppur modesto, esercito guerrigliero, intraprese esperimenti nella riforma
rurale e nel governo e fornì rifugio ai comunisti che sfuggivano alle purghe
effettuate dalla destra nelle città. Sotto la crescente stretta delle campagne
di accerchiamento del Kuomintang ci fu una lotta di potere all'interno della
dirigenza comunista.

Mao venne rimosso dalla sua posizione e sostituito da individui (fra cui Zhou
Enlai) fedeli alla linea ortodossa sostenuta da Mosca e rappresentata
all'interno del Partito Comunista Cinese da un gruppo noto come i "28
bolscevichi". Chiang Kai-shek, che aveva in precedenza assunto il controllo
nominale della Cina, in parte grazie alla Spedizione del Nord, era determinato
a eliminare i comunisti. Per sfuggire alle forze del Kuomintang i comunisti si
impegnarono nella "Lunga marcia", una ritirata dalla provincia dello Jiangxi
nel sud-est, verso quella dello Shaanxi nel nord della Cina.

Fu durante questo viaggio, lungo 9.600 km e durato un anno dall'ottobre 1934
all'ottobre 1935, che Mao emerse come capo dei comunisti cinesi, aiutato dalla
conferenza di Zunyi e dalla defezione di Zhou Enlai, alleatosi con lui. Nel
dicembre 1935 a Yan'an Mao emise il Manifesto di Wayaobu, con cui venne
annunciata l'intenzione da parte del Partito Comunista di creare un Secondo
Fronte Unito con il Kuomintang per resistere all'invasione giapponese. Dalla
sua base a Yan'an Mao guidò quindi la resistenza comunista contro gli invasori
nella guerra sino-giapponese (1937-1945). Mao consolidò ulteriormente il
potere sul Partito Comunista Cinese nel 1942 lanciando la _Zhengfeng yundong_
(整风运动, o campagna di rettifica, contro i rivali interni, come Wang Ming, Wang
Shiwei e Ding Ling.

Sempre a Yan'an divorziò da He Zizhen, in cura a Mosca per ferite di guerra, e
sposò l'attrice Lan Ping, che sarebbe divenuta nota con il nome di Jiang Qing.
Durante la guerra sino-giapponese le strategie di Mao venivano avversate da
Chiang Kai-shek, dagli Stati Uniti e da Mosca, la quale vedeva in Chiang Kai-
shek il garante dei propri interessi in Cina. Gli Stati Uniti consideravano lo
stesso Chiang come un importante alleato, in grado di aiutarli ad abbreviare
la guerra impegnando i giapponesi in Cina.

Per contro Chiang cercava di costruire l'Esercito della Repubblica di Cina, in
funzione del futuro conflitto con i comunisti di Mao, dopo la fine della
seconda guerra mondiale. Questo fatto non venne ben compreso dagli Stati Uniti
che continuarono comunque a fornire preziosi armamenti al Kuomintang. Secondo
una diversa interpretazione Chiang fu fedele alla tradizione cinese di
unificare militarmente e politicamente la Cina prima di combattere gli
invasori esterni, che avversava non meno di Mao. Dopo la seconda guerra
mondiale gli Stati Uniti continuarono ad appoggiare Chiang, ora apertamente
schierato contro l'Esercito di Liberazione Popolare guidato da Mao nella
guerra civile per il controllo della Cina, come parte della loro politica di
contenimento e sconfitta del "comunismo mondiale".

L'appoggio dell'Unione Sovietica è dubbio: da un lato continuò a mantenere
ambasciatori e agenti presso il Kuomintang, dall'altro aiutò Mao a
impadronirsi degli armamenti giapponesi in Manciuria. Il 21 gennaio 1949 le
forze del Kuomintang soffrirono enormi perdite contro l'Armata Rossa di Mao.
All'alba del 10 dicembre 1949 l'esercito comunista aveva cinto d'assedio
Chengdu, l'ultima città controllata dal Kuomintang nella Cina continentale, e
quello stesso giorno Chiang fu costretto a trovare rifugio sull'Isola di
Formosa (Taiwan).

Durante la guerra civile i comunisti, dopo aver sconfitto i nazionalisti del
Kuomintang, fondarono la Repubblica Popolare Cinese il 1º ottobre 1949. Fu il
culmine di oltre due decenni di lotta popolare diretta dal Partito Comunista.
Dal 1954 al 1959 Mao fu presidente della Repubblica Popolare Cinese e del
Partito Comunista Cinese. Prese residenza a Zhongnanhai, un complesso vicino
alla Città Proibita di Pechino, nel quale decise la costruzione di una piscina
al coperto e di altri edifici. Secondo testimonianze del dottor Li Zhisui, suo
medico personale, Mao lavorava alacremente mentre era a letto o dal bordo di
una piscina. Il libro di Li, _The Life of Chairman Mao_ , ha suscitato molte
polemiche.

Il 21 dicembre 1949, in occasione del settantesimo compleanno di Stalin, Mao
si recò a Mosca nel primo viaggio all'estero della sua vita, ma l'accoglienza
fu negativa: Stalin vedeva in Mao un antagonista nella guida dei regimi
comunisti e non accolse nessuna delle richieste di restituzione dei territori
cinesi occupati dagli zar. Ottenne solo un modesto prestito di 300 milioni di
dollari in cinque anni e un accordo di collaborazione economica e militare.

A seguito del consolidamento del potere Mao avviò una fase di
collettivizzazione rapida e forzata, che durò all'incirca fino al 1958. Il
Partito Comunista Cinese introdusse un controllo dei prezzi riuscendo, con
ampio successo, a spezzare la spirale inflativa della precedente Repubblica di
Cina e realizzando una semplificazione della scrittura cinese che mirava ad
aumentare l'alfabetizzazione. Le terre vennero espropriate a grandi e piccoli
proprietari terrieri e collettivizzate a favore delle masse di contadini
nullatenenti. Vennero inoltre intrapresi progetti di industrializzazione su
grande scala, che contribuirono alla costruzione di una moderna infrastruttura
nazionale.

Tra il 1950 e il 1952 un numero elevatissimo di proprietari terrieri venne di
fatto sterminato; si trattava di grandi possidenti, ma anche e soprattutto di
piccoli contadini proprietari; ancora oggi il numero delle vittime è
contestato: Mao, autore della politica di sterminio, li quantificava in almeno
800.000, ma secondo gli storici esso va da alcuni milioni a diverse decine di
milioni.[7] Durante questo periodo la Cina sostenne incrementi annui del
prodotto interno lordo dal 4 al 9%, oltre a un drastico miglioramento degli
indicatori della qualità della vita, quali aspettativa di vita e
alfabetizzazione. Tuttavia, considerando l'incremento demografico superiore al
2%, l'effettivo tasso di crescita non è affatto eccezionale.[8] Il Partito
Comunista Cinese adottò inoltre delle politiche intese a promuovere la
scienza, i diritti delle donne e delle minoranze, combattendo al tempo stesso
l'uso di droghe e la prostituzione.

In questo periodo vennero portati avanti programmi quali la "campagna dei
cento fiori", nel quale Mao indicò la sua volontà di prendere in
considerazione opinioni differenti su come doveva essere governata la Cina.
Data loro la possibilità di esprimersi, molti cinesi iniziarono a opporsi al
Partito Comunista Cinese e a metterne in discussione la _leadership_. Questo
venne inizialmente tollerato e addirittura incoraggiato, poiché si pensava che
la critica costruttiva sarebbe stata di beneficio al partito. Dopo pochi mesi
il governo di Mao ribaltò però la sua politica: fece bloccare la campagna e
iniziò una battaglia contro il nazionalismo. L'incarico di questa offensiva
venne affidato a quello che venne successivamente chiamato "movimento anti-
destra", ferocemente repressivo non solo delle idee nazionalistiche, ma anche
di quelle liberali e socialdemocratiche.

Nel 1958 Mao lanciò il "grande balzo in avanti", un piano inteso come modello
alternativo per la crescita economica, il quale contraddiceva il modello
sovietico basato sull'industria pesante che veniva sostenuto da altri
all'interno del Partito Comunista Cinese. In base a questo programma economico
l'agricoltura cinese sarebbe stata collettivizzata e sarebbe stata incentivata
la piccola industria rurale a base collettivista; l'intenzione era cioè di
compiere una rapidissima industrializzazione del Paese convertendo i contadini
in operai. Nel mezzo del grande balzo Kruscev ritirò il supporto tecnico
sovietico, non condividendo le idee economiche di Mao.

Il grande balzo finì nel 1961 dopo che la scarsità di generi alimentari
afflisse sia la città natale del presidente, sia la stessa Shaoshan. Sia in
Cina sia all'estero il grande balzo in avanti è unanimemente riconosciuto come
una politica disastrosa che causò la morte di milioni di persone, falciate non
solo dalla fame, ma anche dalle operazioni militari poste in essere
dell'esercito per controllare le ribellioni dei piccoli proprietari terrieri.

Secondo il governo cinese morirono 14 milioni di persone nei due anni del
grande balzo in avanti,[9] ma al di fuori della Cina tale numero è considerato
una sottostima e si tende a credere che il totale delle vittime sia di 30
milioni di persone,[10] un numero doppio rispetto alle vittime causate dalla
seconda guerra sino-giapponese. Il ritiro del supporto sovietico, le dispute
sui confini e sulla gestione del blocco marxista, nonché altre questioni
riguardanti la politica estera, contribuirono alla crisi sino-sovietica negli
anni sessanta.

In seguito a questi fallimenti altri membri del Partito Comunista Cinese,
compresi Liu Shaoqi e Deng Xiaoping, decisero che Mao doveva essere privato
del potere reale e rivestire soltanto un ruolo simbolico e cerimoniale. Essi
cercarono di emarginare il capo cinese e nel 1959 Liu divenne presidente dello
Stato mentre Mao lasciò la carica, mantenendo quella di presidente del Partito
Comunista Cinese. Jung Chang e Jon Halliday ( _Mao: la storia sconosciuta_ )
danno però un'interpretazione diversa dei fatti.

Il grande balzo in avanti aveva l'unico scopo di produrre più generi
alimentari per poterli scambiare con l'Unione Sovietica in cambio di
tecnologia e _know-how_ , in funzione della costruzione della bomba atomica
(fatta scoppiare in Cina per la prima volta nel 1964). Non fu fatto nulla per
favorire un'effettiva maggiore produzione agricola e vennero invece
incentivate le espropriazioni e i sequestri, tanto che i contadini che
sopravvissero lo fecero mangiando le foglie degli alberi e addirittura le
cortecce.

«La rivoluzione non è un pranzo di gala; non è un'opera letteraria, un
disegno, un ricamo; non la si può fare con altrettanta eleganza, tranquillità
e delicatezza, o con altrettanta dolcezza, gentilezza, cortesia, riguardo e
magnanimità. La rivoluzione è un'insurrezione, un atto di violenza con il
quale una classe ne rovescia un'altra.[11]»

Come reazione alla perdita di potere politico Mao rispose a Liu e Deng
lanciando nel 1966 la Grande rivoluzione culturale, nella quale la gerarchia
comunista venne scavalcata, affidando il potere direttamente alle Guardie
Rosse, gruppi di giovani, spesso adolescenti, autorizzati a formare propri
tribunali. La rivoluzione portò alla distruzione di molto del patrimonio
culturale cinese, ivi compresi migliaia di antichi monumenti, a torto ritenuti
retaggio della "borghesia" e all'imprigionamento di un gran numero di
dissidenti, oltre ad altri sconvolgimenti sociali. Fu durante questo periodo
che Mao scelse Lin Biao come suo successore, ma questi tentò un colpo di Stato
militare nel 1971, fallito anche a causa della sua morte in un incidente
aereo. Da quel momento in poi Mao perse fiducia in molti dei vertici del
Partito Comunista Cinese.

La rivoluzione culturale ebbe un grande impatto sulla Cina: tuttavia Mao, che
temeva la degenerazione del movimento, definì chiusa questa stagione
nell'aprile del 1969 durante il IX congresso del Partito Comunista Cinese
(anche se la storia ufficiale della Repubblica Popolare Cinese ne indica la
fine nel 1976, alla morte di Mao).

Negli ultimi anni della sua vita Mao dovette affrontare una salute in declino
a causa della malattia di Parkinson o, secondo Li Zhisui, di un'altra malattia
neuro-motoria (probabilmente una malattia del motoneurone, come la sclerosi
laterale amiotrofica,[12] mentre altri hanno parlato di sifilide),[13] oltre
ai danni polmonari causati dal fumo e ai problemi cardiaci; e rimase passivo
rispetto alla politica, mentre diverse fazioni del Partito Comunista Cinese si
mobilitavano nella lotta per il potere in previsione della sua morte.

Quando Mao non poté più nuotare la piscina coperta che aveva a Zhongnanhai
venne convertita, sempre secondo Li Zhisui, in un grande salone di
accoglienza. Durante questo decennio venne creato attorno a Mao un culto della
personalità nel quale la sua immagine veniva mostrata ovunque e le sue
citazioni venivano inserite in grassetto o in caratteri rossi anche nelle
pubblicazioni più mondane. Ormai stanco e malato, Mao iniziò una politica di
avvicinamento all'Occidente che ebbe come risultati l'ingresso della Cina
nell'ONU (1971) e la visita ufficiale nel 1972 del presidente Richard Nixon a
Pechino.

In seguito agli accordi SALT I dello stesso anno iniziò anche un disgelo tra
Mao e Leonid Brežnev: anche se non risolta definitivamente, la questione dei
confini russo-cinesi non fu più un motivo di scontro tra le due superpotenze.

Il 2 settembre 1976 Mao si sentì male per una crisi respiratoria e venne
trasferito all'ospedale 202 di Pechino. Il 5 settembre le sue condizioni erano
critiche e il primo ministro Hua Guofeng richiamò Jiang Qing a Pechino per
assistere suo marito. Jiang assistette lungamente Mao, apparentemente
arrivando quasi a impazzire di dolore. La mattina dell'8 settembre, notando
che egli dormiva sempre sul fianco sinistro, chiese ai medici di spostarlo di
schiena; essi obiettarono che egli poteva respirare solo stando sul fianco
sinistro, ma Jiang volle spostarlo ugualmente. La respirazione di Mao si
arrestò e i medici dovettero ricorrere a un respiratore. Nel giorno successivo
il presidente del Partito Comunista Cinese era già cerebralmente morto e il
governo decise di rimuovere il sistema di supporto vitale. Mao morì il 9
settembre 1976: dopo i funerali (con la partecipazione di circa un milione di
persone) la salma venne esposta per otto giorni in piazza Tienanmen.[14]

Dopo la morte di Mao si svolse una lotta per il controllo del potere in Cina.
Da una parte c'era la sinistra della Banda dei Quattro, tra cui la vedova del
presidente, che voleva proseguire la politica di mobilitazione delle masse
rivoluzionarie; dall'altra la destra, che consisteva di due gruppi: i
restaurazionisti guidati da Hua Guofeng, che sostenevano il ritorno a una
pianificazione centralizzata in stile sovietico; e i riformatori, guidati da
Deng Xiaoping, che volevano una revisione dell'economia cinese, basata su
politiche pragmatiche, nonché la de-enfatizzazione del ruolo dell'ideologia
nel determinare le regole politiche ed economiche. Dopo l'arresto della Banda
dei Quattro e l'iniziale dominio di Hua (che fino al 1980 sarebbe stato capo
del governo e fino al 1981 guidò il Partito Comunista Cinese), questa lotta fu
vinta da Deng, il quale introdusse riforme economiche in stile capitalista che
si sono rivelate di ampio successo, aiutando la Cina a sostenere il più alto
tasso di crescita economica del mondo negli ultimi due decenni.

Mao si considerava un nemico dei proprietari terrieri, degli uomini d'affari,
dell'imperialismo occidentale e statunitense; e un alleato dei contadini
impoveriti, dei coltivatori e dei lavoratori.[ _senza fonte_ ] Le sue teorie
militari e le sue idee filosofiche sono riassunte nelle _Citazioni del
presidente Mao Tse-tung_ (note in occidente come il _Libretto rosso_ ) e nelle
_Opere scelte di Mao Tse-tung_. Numerosi manifesti e componimenti musicali
dell'epoca citavano Mao come "un sole rosso al centro dei nostri cuori"
(我们心中的红太阳) e un "salvatore del popolo" (人民的大救星).

L'eredità di Mao ha prodotto un grande quantitativo di controversie,
incentrati in particolar modo sui fallimenti del grande balzo in avanti e sui
disastri della rivoluzione culturale. Il punto di vista ufficiale della
Repubblica Popolare Cinese è che Mao fu un grande capo rivoluzionario, anche
se commise gravi errori nell'ultima parte della sua vita. Secondo Deng
Xiaoping Mao fu "70% buono e 30% cattivo" e i suoi "contributi sono importanti
e i suoi errori secondari".[15]

I sostenitori di Mao[ _senza fonte_ ] evidenziano, ad esempio, che prima del
1949 il tasso di analfabetismo in Cina era dell'80% e l'aspettativa di vita
arrivava a soli 35 anni. Alla sua morte essi sostengono che l'analfabetismo
era calato a meno del 7% e che l'aspettativa media di vita aveva oltrepassato
i 70 anni[ _senza fonte_ ] (statistiche alternative citano i miglioramenti,
anche se non così impressionanti).[ _senza fonte_ ] In aggiunta a questi
miglioramenti la popolazione totale della Cina aumentò del 57% a 700 milioni,[
_senza fonte_ ] dalla cifra costante di 400 milioni del periodo che va dalla
guerra dell'oppio alla guerra civile cinese.

I maoisti affermano che sotto il suo regime la Cina chiuse il suo "secolo di
umiliazioni" e tornò allo stato di grande potenza mondiale[ _senza fonte_ ] e
che Mao industrializzò la nazione in modo considerevole e assicurò la
sovranità della Cina durante il suo governo.[ _senza fonte_ ] Gli scettici
osservano che simili miglioramenti nell'aspettativa di vita si sono avute
anche nelle "tigri del sud-est asiatico", soprattutto a Taiwan, governata dai
cinesi anti-maoisti del Kuomintang.[ _senza fonte_ ]

Alcuni dei miglioramenti potrebbero semplicemente essere conseguenza di una
nazione non più in guerra, cioè della fine delle intrusioni europee e
giapponesi in Cina, e in tal senso Mao sarebbe debitore dell'operato degli
Alleati durante la seconda guerra mondiale. Tuttavia i politici filo-
statunitensi di nazioni asiatiche principalmente rurali non ottennero tali
miglioramenti (si vedano Filippine, Thailandia e l'Indonesia di Suharto[
_senza fonte_ ]. Le esperienze delle tigri asiatiche e delle riforme di Deng
Xiaoping suggeriscono che la politica economica di Mao portò a risultati
economici molto più poveri rispetto a quelli basati sul mercato.

Mao stesso credeva che il "socialismo è l'unica via d'uscita per la Cina",
poiché gli Stati Uniti e altre nazioni imperialiste non volevano permetterle
di entrare nel circolo dei Paesi del capitalismo avanzato. Come a supportare
questa teoria[ _senza fonte_ ] gli Stati Uniti posero un embargo commerciale
sulla Cina che durò fino a quando Richard Nixon decise che Mao aveva reso sé e
la Cina una forza con cui collaborare contro l'Unione Sovietica.[ _senza
fonte_ ] Mentre gli Stati Uniti concessero alle tigri asiatiche delle
condizioni commerciali favorevoli, gran parte delle nazioni capitaliste del
terzo mondo non godettero dello stesso trattamento[ _senza fonte_ ] e queste
non videro niente di simile ai miglioramenti sociali della Cina o alla
crescita economica delle tigri asiatiche.[ _senza fonte_ ]

Ci si chiede quindi se fu il successo comunista a spingere gli Stati Uniti a
fare concessioni commerciali ai Paesi anti-comunisti circostanti o se fu
invece il comunismo cinese che fece sorgere gli ostacoli al commercio posti
nei suoi confronti.[ _senza fonte_ ] Molti, compreso il Partito Comunista
Cinese, ritengono Mao largamente responsabile per il grande balzo in avanti e
per la rivoluzione culturale, entrambe ampiamente ritenute un disastro
economico e politico. Altri critici di Mao lo incolpano per non aver
incoraggiato il controllo delle nascite e per aver creato il balzo demografico
a cui i successivi capi cinesi risposero adottando la politica del figlio
unico.

Le stime del numero di vittime totali del periodo 1949-1976 sono molto
discordanti fra loro[ _senza fonte_ ] e variano da 20 a 80 milioni:
comprendono da 2 a 5 milioni di contadini durante il terrore della riforma
agraria nel 1951-1952, da 20 a 40 milioni per la carestia del 1959, alcuni
milioni per i _laogai_ e da 1 a 3 milioni per la rivoluzione culturale.

Sono controversi i giudizi di colpa, negligenza e responsabilità rispetto alla
terribile carestia del 1959-1961: alcuni autori (Jung Chang, John Halliday
_Mao: la storia sconosciuta_ , 2005) sostengono che sia stata causata
volontariamente da Mao vendendo una quantità di derrate alimentari
insostenibile per il Paese all'Unione Sovietica in cambio di tecnologia
militare nucleare.

La maggior parte degli storici e lo stesso governo cinese sostengono comunque
che la principale causa non furono i disastri naturali, ma la politica del
grande balzo in avanti (vedi cause della carestia).

Sebbene la democratica India sotto la spinta dell'opinione pubblica abbia
risposto in modo relativamente efficiente alle carestie evitando tragedie di
portata paragonabile a quelle cinesi (causate da errori diretti o indiretti
del regime), non ha saputo ridurre il tasso di mortalità come invece ha fatto
la Cina nello stesso periodo. Gli autori immaginano una situazione del tutto
ipotetica in cui l'India fosse stata in grado di attuare le stesse riforme
ottenendo la stessa riduzione di mortalità: in tal caso stimano che in India
sarebbero morte circa 100 milioni di persone in meno.[16] Tuttavia un
ragionamento analogo può portare a considerare che la politica maoista che
favorì le nascite ha portato la popolazione cinese a raddoppiare dal 1949 al
1982, causando pesanti ripercussioni anche a lungo termine.

Esiste un relativo consenso sul ruolo di Mao come stratega e tattico militare
durante la guerra civile cinese e la guerra di Corea. Anche alcuni che trovano
l'ideologia di Mao impraticabile o abominevole riconoscono che Mao fu un
brillante stratega militare e gli scritti militari di Mao continuano in buona
misura a influenzare quelli che cercano di creare un'insurrezione e quelli che
cercano di reprimerla.[ _senza fonte_ ] Restano però delle ombre circa alcune
sue decisioni di strategia militare prese durante la guerra contro i
nazionalisti.

L'ideologia del maoismo ha influenzato molti comunisti in tutto il mondo,
compresi i movimenti rivoluzionari del terzo mondo, come i Khmer rossi in
Cambogia, Sendero Luminoso in Perù, il movimento rivoluzionario del Nepal e
persino il Partito Comunista Rivoluzionario degli Stati Uniti. Ironicamente la
Cina si è distanziata nettamente dal maoismo fin dalla morte di Mao e molte
delle persone al di fuori della Cina che si descrivono come maoiste
considerano le riforme di Deng Xiaoping come un tradimento dell'eredità di
Mao.

Nella Cina continentale molte persone considerano ancora Mao come un eroe
nella prima metà della sua vita, ma sostengono che divenne un mostro dopo aver
ottenuto il potere. In particolare Mao viene criticato per aver creato un
culto della personalità. In un'epoca dove la crescita economica ha provocato
l'aumento della corruzione in Cina c'è chi guarda a Mao come a un simbolo di
incorruttibilità morale e di auto-sacrificio, in contrasto con l'attuale
_leadership_.[ _senza fonte_ ] A metà degli anni novanta il ritratto di Mao
iniziò a comparire su tutti i nuovi renminbi, la valuta della Repubblica
Popolare Cinese. La scelta era concepita principalmente come misura anti-
contraffazione, poiché il volto di Mao è ampiamente conosciuto, al contrario
delle figure generiche che comparivano sulle vecchie banconote.

Poche fonti accademiche discutono della vita privata di Mao, che era mantenuta
nel totale segreto al tempo del suo regime. Dopo la sua morte il suo medico
personale Li Zhisui pubblicò le sue memorie col titolo _La vita privata del
Presidente Mao_ , nel quale afferma che Mao fumava moltissime sigarette, si
faceva molto raramente il bagno e non si lavava mai i denti, passava molto
tempo a letto, era dipendente dai barbiturici e aveva un folto gruppo di
compagne sessuali da cui aveva contratto malattie veneree.[17]

Il suo nome cinese di cortesia era originariamente _Yǒngzhī_ (詠芝), ma quello
pubblicamente noto fu _Rùnzhī_ (潤芝; in cinese semplificato 润芝).

Mogli:

Parenti:

Fratelli e sorelle:

Figli:

Mao è accreditato come autore delle _Citazioni del presidente Mao Tse-tung_ ,
note ad occidente come _Il libretto rosso_ : si tratta di una collezione di
estratti dai suoi discorsi e articoli. Mao scrisse diversi altri trattati
filosofici sia prima sia dopo aver assunto il potere. Questi comprendono:

Mao scrisse poesie, principalmente in forma _ci_. I suoi meriti letterari sono
difficili da valutare alla luce del controverso status politico dell'autore e
sono più tenuti in considerazione in Cina che all'estero.

Molti tra gli intellettuali di sinistra, soprattutto nel periodo della
rivoluzione culturale (apice del culto della personalità di Mao e coevo al
movimento del 1968), sostennero con convinzione l'ideologia maoista.

Tra i critici del pensiero e dell'operato di Mao si annoverano Jasper Becker,
Jung Chang, Harry Wu e Zhang Xianliang.

La definizione di rivoluzione dal _Libretto rosso_ compare all'inizio del film
di Sergio Leone _Giù la testa_ , appena prima dei titoli iniziali. Per la sua
figura di rivoluzionario è citato anche nella canzone _Revolution_ dei
Beatles. Mao è infine raffigurato in vari ritratti policromi in stile pop art
di Andy Warhol.

Altri progetti

