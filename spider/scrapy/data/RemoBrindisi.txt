**Remo Brindisi** (Roma, 25 aprile 1918 – Lido di Spina, 25 luglio 1996[1]) è
stato un pittore italiano.

Ha studiato a Penne (Pescara), alla Scuola d'arte Mario dei Fiori, l'Aquila, e
a Roma, frequentando poi la Scuola d'Arte di Urbino.

Nel corso della vita ha compiuto molti viaggi di studio (tra cui a Firenze,
Parigi, Venezia) e poi si trasferì a vivere a Milano.

Riconosciuto a livello internazionale sino a divenire uno dei pittori
maggiormente citati e noti della pittura italiana dell'ultimo secolo. A lui
sono dedicati in Italia istituti scolastici nonché alcune strade.

Al 1940 risale la sua Prima Personale (Firenze): la presentazione del catalogo
della mostra è scritta da Eugenio Montale. Ha esposto opere in mostre
personali a Parigi, Nizza, Milano, Venezia, Roma al Cairo, a San Paolo del
Brasile. È tuttavia rimasto legato alla sua Abruzzo ove nel 1960 fu invitato
alla “11ª edizione del premio Avezzano-rassegna nazionale delle Arti
Figurative” ad Avezzano (AQ), insieme a S. Cavallo, G. Ceracchini, V. Ciardo,
E. Fantuzzi, C. Levi, G. Omiccioli, M. Rosa, G. Straghota, F. Trombadori, A.
Vangelli ed altri.[2]

È stato Presidente della Triennale di Milano e gli è stata assegnata la
medaglia d'oro della Pubblica Istruzione della Repubblica per meriti
culturali. Ha partecipato, soprattutto tra gli anni quaranta e '50, a numerose
Biennali di Venezia ed alle Quadriennali di Roma.

Famoso anche per le figure, i volti ed i paesaggi: le "Venezie", gli
"Oppositori", i "Pastorelli, le "Maternità" sono i temi ciclici maggiormente
ricorrenti[3]. Ha dipinto opere a oggetto sociale e politico, fra cui spicca
il ciclo Storia del Fascismo (1957-62). Ha creato i simboli portati in
processione il Venerdì Santo a L'Aquila.

Ha costituito (realizzata tra il 1971 ed il 1973 su progetto di Nanda Vigo) un
museo d'arte moderna a Lido di Spina, donandolo all'amministrazione comunale
di Comacchio. Nel museo, la cui struttura interna è a sua volta un'opera
architettonica di pregio, sono raccolte molte opere di artisti contemporanei.
Nello stesso periodo gli viene assegnato il Premio Speciale Federico
Bernagozzi. Per l'occasione realizza 10 ritratti di ferraresi illustri, donati
al Comune di Portomaggiore presso cui sono conservati e visibili all'interno
del Teatro Sociale della Concordia[4].

Nelle collezioni d'arte della Fondazione Cariplo figurano quattro suoi
dipinti: _Tre profili_ , _Profili_ , _Venezia_ e un'altra _Venezia_.

_Tre profili_

_Profili_

_Venezia_

_Venezia_

Il comune di Asti, ha commissionato nel 1988 a Remo Brindisi la realizzazione
dei due sendalli per la festa del santo Patrono san Secondo.

Uno dei due, come tradizione, è stato offerto il primo martedì di maggio al
patrono ed è conservato nella collegiata di San Secondo.

Il secondo è stato consegnato al vincitore della corsa del Palio, la terza
domenica di settembre. Quell'edizione fu vinta dal comune di Moncalvo[5].

Altri progetti

