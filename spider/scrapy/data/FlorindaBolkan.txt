**Florinda Bolkan** , pseudonimo di **Florinda Soares Bulcão** (Uruburetama,
15 febbraio 1941), è un'attrice brasiliana.

Ha vinto il David di Donatello per la migliore attrice protagonista sia per
_Anonimo veneziano_ (1970) sia per _Cari genitori_ (1973), entrambi diretti da
Enrico Maria Salerno.

Rimasta orfana a otto anni del padre, il deputato José Pedro, e nipote di un
religioso, ha cominciato a lavorare come hostess nella compagnia aerea
brasiliana Varig, imparando a parlare in italiano, francese e inglese. In uno
dei suoi numerosi spostamenti per lavoro, nel 1968 viene notata dalla contessa
Marina Cicogna, una produttrice cinematografica che la introduce nel mondo del
jet-set portandola con sé in vacanza a Ischia. Qui Luchino Visconti, cugino
della contessa e anch'egli sull'isola in villeggiatura, dopo averle
improvvisato un provino decide di farle recitare una piccola parte nel suo
film allora in lavorazione: _La caduta degli dei_. Nello stesso periodo
ottiene ruoli minori in _Candy e il suo pazzo mondo_ (1968) di Christian
Marquand, in cui recita accanto al Beatle Ringo Starr, _Gli intoccabili_
(1969) di Giuliano Montaldo e in _Una ragazza piuttosto complicata_ (1969) di
Damiano Damiani.

Dopo il film di Visconti le vengono invece offerti parti importanti in _Il
ladro di crimini_ (1969) di Nadine Trintignant, accanto al di lei marito Jean-
Louis, in _Metti, una sera a cena_ (1969) di Giuseppe Patroni Griffi (dal suo
omonimo lavoro teatrale), al fianco di Trintignant, Tony Musante e Annie
Girardot, che le vale una Targa d'Oro ai David di Donatello 1969, e _Un
detective_ (1969) di Romolo Guerrieri, accanto a Franco Nero e Delia Boccardo.

Il fascino sensuale e un po' misterioso della giovane brasiliana — acuito, nel
sentire pubblico, dal suo orientamento saffico[1][2] — le apre una fortunata
carriera in Italia, paese nel quale l'attrice si stabilisce facendosi notare
in una serie di pellicole (quasi tutte prodotte dalla Cicogna, divenuta nel
frattempo sua compagna di vita[3]) in cui interpreta altri ruoli di primo
piano.

Fra questi si ricordano il ruolo di Augusta Terzi, amante perversa del
poliziotto psicopatico e represso interpretato da Gian Maria Volonté, in
_Indagine su un cittadino al di sopra di ogni sospetto_ (1970) di Elio Petri,
quello di Flavia nell'omonimo thriller religioso (1974) di Gianfranco
Mingozzi, quello della bisessuale Carol Hammond in _Una lucertola con la pelle
di donna_ (1971) e della "Maciara" in _Non si sevizia un paperino_ (1972),
quest'ultimo accanto a Tomas Milian e Barbara Bouchet, entrambi di Lucio
Fulci, quello della sfortunata operaia calabrese Clara Mataro in _Una breve
vacanza_ (1973) di Vittorio De Sica e quello della moglie separata dal
musicista Tony Musante in _Anonimo veneziano_ (1970) di Enrico Maria Salerno —
forse la sua interpretazione più nota, grazie alla quale ottiene il primo
David di Donatello come migliore attrice protagonista. Dopo aver girato nella
stessa vena romantica il film _Incontro_ (1971) di Piero Schivazappa accanto a
Massimo Ranieri, è nuovamente diretta da Salerno in _Cari genitori_ (1973),
nel ruolo di una madre che cerca inutilmente di riconquistare la figlia,
interpretata da Maria Schneider, sparita all'estero, e che le vale il suo
secondo David di Donatello.

In circa quarant'anni di carriera Bolkan ha interpretato più di quaranta
lavori, alcuni dei quali anche per il piccolo schermo: il più celebre è lo
sceneggiato _La piovra_ , che ha fatto raggiungere a Raiuno picchi di ascolto
elevati e che l'ha vista nel ruolo della contessa Olga Camastra nella prima,
seconda e settima serie. Nel 2000 si è cimentata anche nella regia con il
lungometraggio _Eu Não Conhecia Tururu_ (inedito in Italia), da lei anche
coprodotto, scritto e interpretato.

Altri progetti

