L' **evemerismo** è una posizione della filosofia della religione che sostiene
che gli Dèi rappresentino soggetti umani divinizzati, attraverso processi di
trasformazione e dovuti alla tradizione orale che ne ha tramandato la memoria.

L'atteggiamento filosofico prende il nome dal suo assertore, Evemero, storico
e filosofo di età ellenistica.

In realtà, un'attitudine simile non era una novità nella cultura greca,
trovandosene espressione già nel pensiero di Senofane, Erodoto, Ecateo di
Mileto, Eforo[1]. Già Erodoto, tra gli altri, presenta resoconti
"razionalizzati" del mito di Io[2] e di eventi della Guerra di Troia[3],
mentre il suo predecessore Ecateo, nelle _Genealogie_ , si era soffermato su
episodi del mito quali quello di Eracle e Cerbero[4], cercando di
razionalizzarli alla luce del buonsenso.

La trattazione più completa di questo tipo di filosofia si riscontra,
tuttavia, nell'eponimo della teoria, ossia Evemero, vissuto nel periodo di
transizione seguito alla morte di Alessandro Magno, al seguito di Cassandro,
nuovo sovrano del Regno di Macedonia, per il quale svolse mansioni militari e
diplomatiche: secondo la tradizione, Cassandro lo incaricò di effettuare dei
viaggi di esplorazione nella zona del Golfo Persico, partendo dalla Penisola
Arabica. Il viaggio dovette collocarsi senz'altro prima del 297 a.C. (data
della morte di Cassandro) e da esso Evemero trasse spunto per comporre,
appunto, un'opera dedicata al sovrano macedone.

L'opera di Evemero, la Ἱερὰ ἀναγραφή ( _Hierà anagraphé_ , "sacro resoconto" o
"sacra scrittura") si inserisce in un filone letterario a lui contemporaneo,
in cui storiografia, etnografia e opportunismo politico erano commisti a
scapito del rigore intellettuale che aveva caratterizzato la storiografia del
secolo precedente.

L'opera non ci è giunta intera, ma grazie al compendio in Diodoro Siculo[5] ed
ai numerosi frammenti della traduzione di Ennio intitolata _Euhemerus_ ,
abbiamo un'idea complessivamente adeguata del contenuto di questo scritto,
probabilmente diviso in tre libri, rispondenti alla descrizione geografica
(I), politica (II), teologica (III) di un arcipelago dell'Oceano Indiano
visitato dall'autore a seguito di una tempesta che lo portò fuori rotta.

Nel primo libro l'isola principale di tale arcipelago, chiamata Panchea
(Παγχαία), è descritta come un'isola sacra ricca di alberi di incenso ed altre
essenze vegetali adatte ai sacrifici ed ai riti religiosi. Su di essa non
vivevano solo indigeni, ma anche immigrati di provenienza orientale, come
Oceaniti ed Indiani, nonché Sciti e Cretesi, popoli di grande saggezza: essi
abitavano nella capitale, Panara, dotata di leggi proprie e retta da tre
magistrati annuali, che si occupavano della giustizia ordinaria coadiuvati dai
sacerdoti.

A 10 chilometri da Panara era stato eretto, in una pianura, il tempio di Zeus
Trifilio, ossia delle tre tribù primitive dell'isola, i Panchei, gli Oceaniti
ed i Doi. La zona del tempio era ricchissima di flora e fauna, così come
notevole era il tempio, lungo 60 metri ed al quale si accedeva tramite un
viale lungo 720 metri e largo 30. Dominava la piana il monte Olimpo Trifilio,
sede dei primi abitatori dell'isola e di osservatori astronomici naturali.

Evemero doveva poi dedicare il secondo libro alla descrizione della
costituzione e della società di Panchea. La società era tripartita: alla prima
"casta", quella dei sacerdoti, spettava la direzione degli affari pubblici e
delle controversie giuridiche. La seconda "casta", degli agricoltori, si
occupava della lavorazione della terra e dell'immagazzinamento dei prodotti
per l'uso comune: come incentivo al lavoro, i sacerdoti stilavano una
classifica dei più meritevoli, il primo dei quali riceveva un premio. Ultima
casta era quella dei soldati, che, stipendiati dallo Stato, proteggevano il
paese, vivendo in accampamenti fissi e tenendo lontani i briganti che
attaccassero gli agricoltori. Principale arma da guerra, come nella Grecia
omerica, era il carro.

Il terzo libro, infine, svolgeva l'argomento da cui l'intera opera traeva il
nome e lo scopo "politico": la religione ideale dei Panchei. Ritornando alla
descrizione del tempio di Zeus Trifilio, Evemero descriveva brevemente il
culto tributato agli dèi dai Panchei e la struttura interna del tempio, nel
quale era posta una stele d'oro che recava iscritte, in geroglifici, le
imprese degli dèi che i sacerdoti cantano negli inni e nei riti divini.

Secondo la casta sacerdotale di Panchea, gli dèi erano nati a Creta ed erano
stati condotti a Panchea dal grande re Zeus, di cui Evemero narra la
genealogia e le imprese. Dopo essersi dilungato ad esporre le complesse trame
di potere che portarono Urano a divenire il primo re del mondo abitato e ad
essere onorato per la sua conoscenza dell'astronomia come dio del cielo,
Evemero riporta che Crono, figlio minore di Urano, spodestò il legittimo
erede, il fratello Titano, dopo una guerra e, sposata Rea ( _Ops_ in Ennio),
sua sorella, generò Zeus, Era e Poseidone.

Ultimo gran re fu appunto Zeus, figlio di Crono, che liberò fratelli e zii
dalla prigionia in cui Crono li aveva costretti e, con diversi matrimoni, si
assicurò una numerosa discendenza. Assicuratasi l'alleanza con Belo, re di
Babilonia, Zeus conquistò poi la Siria e la Cilicia, nonché l'Egitto, dove
ricevette il titolo onorifico di Ammone e con questo nome vi venne onorato
sotto le spoglie di un ariete, poiché in battaglia indossava un elmo aureo
ornato appunto da corna d'ariete.

Percorsa cinque volte la terra e beneficatala con i semi della civiltà e della
religione, Zeus, in tarda età, prima di morire, condusse appunto a Panchea i
suoi discendenti, ai quali lasciò compiti specifici di governo: suo fratello
Poseidone governò i mari ed i percorsi marittimi, così come Ade si occupò dei
riti funebri ed Ermes presiedette all'alfabetizzazione ed alla diffusione
della cultura. Morto Zeus, che aveva fatto incidere su una stele d'oro le
imprese sue e dei suoi avi, gli fu eretto un tempio, appunto di Zeus Trifilio,
ed Ermes incise sulla stele le imprese dei suoi discendenti, che come lui sono
onorati come dèi dagli uomini per le grandi imprese compiute.

La narrazione di Evemero, di forma romanzesco-storiografico-etnografica,
risente, fondamentalmente, dal punto di vista letterario, delle opere mature e
tarde di Platone (padre del mito di Atlantide), ed è presente già nella
storiografia postalessandrina, ad esempio negli _Indikà_ di Megastene.
Reminiscenze siciliane collegano il toponimo _Panara_ alla quasi omonima isola
dell'arcipelago delle isole Eolie.

Inoltre, dal punto di vista politico la narrazione pone a capo di tali società
ideali i discendenti di uomini divinizzati, e con la pretesa di veridicità
storica mira a dare legittimazione teorica alla concezione orientale del culto
divino tributato ai sovrani, che già all'epoca di Alessandro aveva suscitato
scalpore.

Dal punto di vista filosofico la razionalizzazione critica del patrimonio
religioso si può ricollegare all'influenza della speculazione sofistica che da
Atene si irradiò in tutto il mondo greco. Luigi Enrico Rossi ricollega la
riflessione di Evemero a quella del sofista Prodico di Ceo; secondo
l'antropologia, la tripartizione della società in Sacerdoti, Guerrieri e
Lavoratori rispetta pienamente la ripartizione societaria indoeuropea,
riscontrabile sia in India, sia in Persia e che era emersa alla coscienza
greca grazie ad autori quali Megastene.

La spiegazione del divino presente nella "Hierà anagraphé" ebbe, comunque,
inizialmente poco seguito; la sua prima ricezione la ricaviamo dal rifiuto di
Callimaco, che ribadì l'origine degli dei nell' _Inno a Zeus_. Va registrata
l'ammirazione di Ennio, che tradusse e rielaborò l'opera, i romanzi di
Dionisio Scitobrachione e l'epitome di Diodoro Siculo, mentre Cicerone mostra
di conoscere tale teoria nel _De natura Deorum_. All'indirizzo dell'evemerismo
la critica più recente ha ricondotto pure le Res Gestae di Augusto[6].
Tuttavia, in assenza di sintesi elaborate dai suoi predecessori, la
spiegazione storico-razionalistica di Evemero restò l'unica sistematizzazione
sull'origine degli dei: paradossalmente, venne ampiamente utilizzata negli
apologisti cristiani come Cipriano, Arnobio, Lattanzio ed Eusebio di Cesarea,
sia per confutare la natura soprannaturale degli dei pagani, sia per
avvalorare la duplice natura umana e divina di Gesù[7].

Tale interpretazione restò, di fatto, l'unica fino al sorgere del metodo
comparativo nella storia delle religioni (XVIII secolo), che, tuttavia, non ha
invalidato la teoria evemeristica, ponendosi, invece, come alternativa
interpretativa[8]. Lo stesso Isaac Newton, ad esempio, nei suoi studi di
cronologia antica, aderì al principio evemerista nell'intento di confutare la
precedenza temporale delle civiltà pagane rispetto a quella ebraico-
cristiana.[9] E a loro volta Hume e la filosofia dei Lumi chiamarono in causa
l'evemerismo proprio per screditare il Cristianesimo. Anche Giambattista Vico
condivide l'ipotesi di Evemero secondo cui gli antichi dei erano uomini
divinizzati; in seguito anche Ugo Foscolo fa sua questa convinzione, ponendola
come base ideale di alcune sue composizioni poetiche, come l'ode _All'amica
risanata_ , ma anche il carme _Dei sepolcri_ e il poemetto _Le Grazie_.

Altri progetti

