**Kikue Yamakawa** (山川 菊栄 _Yamakawa Kikue_?; Tokyo, 3 novembre 1890 – Tokyo, 2
novembre 1980) è stata una scrittrice e attivista giapponese, uno dei membri
fondatori dell'associazione socialista Sekirankai.

Kikue Yamakawa nacque a Tokyo nel 1890. Sua madre, Chise Aoyama, discendeva da
una famiglia samurai di Mito, città in cui visse fino al 1872 quando suo padre
cominciò a lavorare a Tokyo.[1] Lo status relativamente privilegiato della sua
famiglia permise a Yamakawa di iscriversi nel 1908 all'accademia di lingua
inglese Joshi Eigaku Juku (女子英学塾? lett. "Scuola femminile di studi inglesi")
ribattezzata nel 1948 Tsuda Juku Daigaku (津田塾大学? lett. "Scuola universitaria
Tsuda") dal nome della sua direttrice, la pionieristica educatrice giapponese
Umeko Tsuda (津田 梅子 _Tsuda Umeko_?).[2] Durante gli anni universitari entrò in
contatto con colleghe femministe come Ichiko Kamichika (神近 市子 _Kamichika
Ichiko_?) e Raichō Hiratsuka (平塚らいてう _Hiratsuka Raichō_?), quest'ultima è
stata editrice del periodico _Seitō_ (青鞜? lett. "Calze blu").[3] Il rapporto
con Raichō Hiratsuka sarebbe stato particolarmente importante poiché avrebbe
portato Yamakawa a partecipare alle pubblicazioni del _Seitō_ per poi
diventare parte della Seitōsha (青鞜社? lett. "Circolo Seitō").[4]

Yamakawa aveva opinioni contrastanti riguardo alla propria educazione. Era
insoddisfatta dalla natura limitata dell'educazione ricevuta presso la Tsuda
Juku Daigaku poiché riteneva che consistesse solamente nell'insegnamento della
lingua. Pensava che non vi fosse una scuola migliore da frequentare dato che
l'ammissione all'Università era riservata agli uomini.[5] Descriveva le sue
insegnanti, Umeko Tsuda e Michi Kawai (河井道 _Kawai Michi_?), come «puramente
idealiste. Erano naïf e innocenti, totalmente tagliate fuori dal mondo reale.
Erano completamente inconsapevoli di cosa gli studenti pensassero e di cosa
stessero cercando.». D'altro canto però, riconosceva a Umeko Tsuda il merito
di aver ripudiato quella "morale della schiavitù" e quella "sottomissione
passiva" caratteristiche delle altre scuole, scelta che fece di Tsuda una
pioniera nel campo dell'educazione femminile.[2] Yamakawa si laureò dopo
quattro anni di frequenza.

Nel 1916 Kikue Yamakawa sposò Hitoshi Yamakawa (山川 均 _Yamakawa Hitoshi_?), uno
dei primi membri del movimento comunista clandestino poi passato alla fazione
_Rōnōha_ (労農派? lett. "Gruppo dei lavoratori e agricoltori") del movimento
socialista.[6] Durante i primi anni di matrimonio, i due si mantenevano
prevalentemente grazie alla scrittura ma, ben presto, a Hitoshi venne vietata
la pubblicazione dei propri scritti mentre quelli di Kikue vennero
pesantemente censurati.[5] Non molto tempo dopo, Kikue Yamakawa contrasse la
tubercolosi, come molti dei suoi connazionali dell'epoca. Dovette quindi
momentaneamente mettere da parte il suo lavoro.[2]

Kikue Yamakawa è passata da teorica ad attivista nel momento in cui,
nell'aprile 1921, ha contribuito alla fondazione dell'associazione socialista
Sekirankai (赤瀾会? lett. "Associazione dell'Onda Rossa"). Lo scopo principale
della Sekirankai consisteva nell'abolizione del capitalismo, visto come fonte
primaria dell'oppressione nei confronti delle donne. Nello specifico
l'associazione lottava affinché uomini e donne percepissero la stessa
retribuzione, affinché la prostituzione venisse abolita e venissero stabiliti
diritti speciali a tutela della maternità.[2] Dopo una vita breve e
tumultuosa, la Sekirankai venne definitivamente sciolta nel 1923, quando aveva
assunto il nome di Yōkakai (八日会? lett. "Associazione dell'ottavo giorno").[7]

La condizione delle donne ed in particolare quella delle lavoratrici è stata
al centro dell'interesse di Kikue Yamakawa. Nel 1925 l'attivista sottopose
all'attenzione di un partito proletario il suo programma per l'uguaglianza di
genere. Il programma venne inizialmente rifiutato ma Yamakawa riuscì a
convincere i suoi colleghi della validità delle sue richieste.[5] I sei punti
del suo programma prevedevano:

Tutti i punti furono accettati tranne il terzo che aveva diviso l'opinione del
partito.

In più di una occasione Kikue Yamakawa non ha esitato nel muovere critiche nei
confronti delle sue stesse colleghe. Oltre ad aver espresso un parere negativo
sulla Shin fujin kyōkai (新婦人協会? lett. "Associazione delle nuove donne"),[6] ha
esplicitamente evidenziato il proprio distacco rispetto alle opinioni di
Raichō Hiratsuka e Akiko Yosano (与謝野晶子 _Yosano Akiko_?) in occasione del
dibattito sulla tutela della maternità. Infatti, pur riconoscendo la forza
delle loro argomentazioni, Yamakawa scrisse di loro che: «non hanno un
programma volto ad un cambiamento politico di base ma, piuttosto, fanno
affidamento su politiche di assistenza finanziaria che forniscono solamente
soluzioni parziali» ed ancora che: «Diversamente da Yosano, io ho poca fede
nel suffragio come veicolo per la creazione di una società ideale, e
diversamente da Hiratsuka io non credo nell'attesa della benevolenza dello
Stato. Questi sono i punti rispetto ai quali devo dichiarare di discostarmi da
entrambe le scrittrici.»[6]

I coniugi Yamakawa si ritirarono in una località di campagna nella prefettura
di Kanagawa e cominciarono a guadagnarsi da vivere allevando quaglie. Nel
frattempo il movimento socialista giapponese venne dichiarato fuorilegge e nel
1937, Hitoshi, in quanto membro di spicco del movimento comunista, venne
arrestato. Rimase in carcere per due anni e dopo la guerra si unì al Partito
Socialista Giapponese assieme a sua moglie. Dal 1947 al 1951 Kikue lavorò come
capo dell'Ufficio Donne e Minori del Ministero del Lavoro. Hitoshi morì nel
1958 mentre Kikue portò avanti la sua attività di scrittrice fino alla sua
morte, avvenuta nel 1980.[2]

Altri progetti

