**Gian Carlo Ferretti** (Pisa, 16 giugno 1930) è un critico letterario e
storico dell'editoria italiano.

Dopo la maturità classica conseguita a Pontedera nel luglio 1948, ha studiato
lettere moderne all'università di Pisa, dove è stato allievo di Luigi Russo. A
Pisa ha cominciato anche l'attività giornalistica (sulle pagine di cronaca
locale de Il Tirreno, quindi su Nuova Repubblica e altre riviste).

Nel 1952 si è laureato, discutendo la tesi _Vincenzo Monti di fronte alla
realtà quotidiana e storica_ , relatore Luigi Russo, il cui magistero ha
lasciato una chiara eredità anche nei suoi lavori successivi per una tendenza
alla storicizzazione dell'esperienza letteraria e alla considerazione degli
elementi biografici, civili, storici come aspetti con cui il testo letterario
va messo in relazione critica. A questa lezione originaria, si aggiungeranno
nel tempo altri punti di riferimento ideale: Debenedetti, Fortini, Benjamin.

Nel 1953 si è trasferito a Milano, dove ha continuato a lavorare nel
giornalismo, dapprima come redattore presso il Calendario del Popolo
(1953-1955), quindi all'Unità (a partire dal 1956, dapprima sotto la direzione
di Davide Lajolo, poi di Aldo Tortorella dal 1958 e di Mario Alicata dal
1962). Nello stesso 1953 si è iscritto al PCI.

Nella Milano degli anni Cinquanta ha fatto la conoscenza e frequentato giovani
critici, scrittori, editori e fotografi come Vittorio Strada, Luciano
Bianciardi, Gian Carlo Fusco, Elio Pagliarani, Carlo Castellaneta, Ugo Mulas,
Marcello Venturi, Mario Spagnol, Mario Dondero.

Presso l'Unità, da giornalista pubblicista è diventato professionista e
passato a occuparsi della terza pagina (capo servizio, Marcello Venturi), per
diventarne responsabile dal 1958. Sulle pagine del quotidiano comunista ha
pubblicato recensioni di critica letteraria, articoli e inchieste su temi come
la lettura, i premi letterari, i best seller, i libri economici. Ha continuato
a lungo a dedicarsi al giornalismo e all'editoria, prima come responsabile
della pagina culturale dell’Unità e, dal 1982 al 1984, come direttore
editoriale degli Editori Riuniti.

Nel corso degli anni Cinquanta-Sessanta, oltre all'impegno giornalistico, ha
svolto attività critica e saggistica, con contributi meno legati
all'attualità, su riviste come Belfagor, Società, Rinascita, Il Contemporaneo
e altre. Tre saggi critici di maggior respiro su Bassani, Cassola e Pasolini
costituirono la sua opera prima nel 1964 per i tipi degli Editori Riuniti con
il titolo Letteratura e ideologia. In seguito, tra anni Settanta e Ottanta,
porterà a termine numerosi studi, tra cui si segnalano quelli
sull'industrializzazione dell'editoria, sul ruolo dell'intellettuale, e su
autori e momenti specifici della letteratura contemporanea (come Volponi, il
Neorealismo, Pasolini, Gadda). Ha ottenuto nel 1973 il VII Premio nazionale
"Luigi Russo" per studi storico-critici di letteratura italiana.

Dopo l'abilitazione all'insegnamento di lingua e letteratura italiana, storia
e geografia nelle scuole di istruzione secondaria dal 1966, dal 1970 ha svolto
annualmente attività didattica come addetto alle esercitazioni per la cattedra
di Storia della letteratura italiana moderna e contemporanea dell'Università
degli Studi di Milano e, negli anni seguenti, con corsi dedicati soprattutto a
Gadda, Fenoglio, Pasolini. Nel 1971 ha conseguito l'abilitazione alla libera
docenza e negli anni successivi ha tenuto corsi universitari soprattutto sul
romanzo come prodotto, la terza pagina, Sereni, Calvino. Nel 1987 è diventato
professore ordinario di Letteratura italiana moderna e contemporanea al
Magistero di Roma, diventato poi Roma Tre. Ha insegnato fino al 2002
letteratura italiana moderna e contemporanea e storia dell’editoria
novecentesca, tenendo, tra gli altri, corsi su Gadda, Officina, Pasolini, e
Vittorini e Sereni intellettuali editori, oltre a corsi su Pasolini e la
Storia del libro. Tra 2004 e 2009 ha tenuto all’Università di Parma corsi a
contratto di letteratura italiana contemporanea e sistema editoriale.

In ambito non accademico, dal 2009 tiene un corso annuale sul “Lavoro
editoriale” per operatori editoriali, bibliotecari e archivisti, organizzato
dalla Scuola del libro di Roma. Agli anni dagli ultimi Settanta ad oggi
risalgono numerosi studi complessivi sul sistema editoriale italiano e su
singole figure di intellettuali-editori tra cui Elio Vittorini, Vittorio
Sereni, Niccolò Gallo e Cesare Pavese.

La sua produzione saggistica si concentra nel campo della letteratura italiana
soprattutto novecentesca e dell'editoria letteraria contemporanea. Dopo le
monografie complete (per la prima volta in Italia) su Testori nel 1961, su
Bassani, Cassola e Pasolini nel 1964, e su Volponi nel 1972, un suo saggio del
1975 segna la riscoperta della rivista Officina. Seguono gli studi sul
problema del padre in Pasolini (1983), sul Calvino giornalista e saggista
(1989), sul personaggio pubblico Pasolini (1995), e sul Volponi politico
(1996), e il primo ritratto critico e biografico completo di Bianciardi
(2000).

Ha pubblicato inoltre saggi sulle opere di Pavese, Vittorini, Calvino, Sereni,
Roversi, Gadda, Brancati, Fenoglio, Debenedetti, Gallo, sul Neorealismo e sul
Gruppo 63, e a Pasolini in particolare ha dedicato numerosi studi,
testimonianze e cure di testi negli anni.

Una precocità specifica caratterizza i suoi interessi per l’editoria e per il
mercato librari, fin dagli anni Cinquanta-Sessanta, un settore nel quale si
sono registrate in Italia storiche assenze e ritardi, nel quale i lavori di
Ferretti sono stati pionieristici, dapprima con interventi in quotidiani e
periodici e quindi con numerosi studi monografici. Libro “di fondazione” è Il
mercato delle lettere nel 1979, seguito nel 1983 dal Best seller all’italiana.
Nel 1989 ha ricostruito (per la prima volta in modo completo) la discussa
vicenda editoriale del _Gattopardo_ di Giuseppe Tomasi di Lampedusa, ripresa e
sviluppata ulteriormente in un pamphlet del 2008. Ha svolto i primi studi in
Italia sul problema dell’editore in Gramsci (1990) e sulle attività editoriali
di Elio Vittorini (1992), Alberto Mondadori (1996), Italo Calvino (1997),
Vittorio Sereni (1999), Vanni Scheiwiller (2009) e Giorgio Bassani (2011),
quest'ultimo firmato assieme a Stefano Guerriero.

Ha scritto la prima _Storia dell’editoria letteraria in Italia_ organica e
completa, che prende in esame gli anni dal secondo dopoguerra ai primi anni
Duemila (2004), seguita da una _Controstoria dell’editoria italiana attraverso
i rifiuti_ (2012), dalle esaustive biografie di Alberto Mondadori e Giulio
Einaudi (2011, 2013) e da una storia dell'editoria letteraria novecentesca
ripercorsa e raccontata attraverso le collane, scritta con Giulia Iannuzzi
(2014). Con Stefano Guerriero ha elaborato e scritto anche la prima storia
organica e completa dell’informazione letteraria in Italia (2010).

Nel 2010, in occasione del suo ottantesimo compleanno, ha organizzato, insieme
alla Fondazione Mondadori, un seminario di studi su alcuni protagonisti
dell’editoria libraria che non erano mai stati studiati o comunque mai in modo
completo, seminario dal quale è scaturito nel 2012 il volume da lui curato
_Protagonisti nell'ombra_. Quest'iniziativa sintetizza lo spirito che percorre
tanta parte della sua produzione critica: l'intento di colmare vuoti critici
nella storia della letteratura e dell'editoria italiane.

Vanno segnalate infine numerose collaborazioni radiotelevisive e
partecipazioni a convegni in tutti questi anni.

Altri progetti

