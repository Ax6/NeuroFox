_**The Final Frontier World Tour**_ è un tour del gruppo musicale heavy metal
Iron Maiden effettuato tra il 2010 e il 2011.

Il _Final Frontier World Tour_ è il tour promozionale dell'album omonimo,
pubblicato il 17 agosto 2010. Il tour iniziò negli Stati Uniti e in Canada per
poi continuare in Europa, in cui fu inserita anche una data in Italia.
Successivamente, il tour riprese nel 2011, toccando vari stati dell'Asia e
dell'America Meridionale per poi ritornare in Europa.

Le date previste per il 12 e 13 marzo 2011 a Tokyo vennero annullate a causa
di un violento terremoto mentre la data a Rio de Janeiro del 27 marzo 2011 fu
rinviata al giorno seguente a causa del cedimento delle barriere di protezione
tra il palco e il pubblico.

Durante la date del Final Frontier World Tour è stato usato il classico _Eddie
Robot_ , un robot vero e proprio con le sembianze della mascotte della band
britannica; nella data di San Paolo in Brasile è stato introdotto un nuovo
Eddie, un grande robot a mezzo busto che fuoriesce dal retro del palco durante
la canzone _Iron Maiden_. Nelle date di Santiago del Cile e di Buenos Aires
furono effettuate delle riprese professionali utilizzate per la produzione del
DVD _En vivo!_ , pubblicato il 26 marzo 2012.

I gruppi di supporto previsti per il _Final Frontier World Tour_ sono stati
per la prima parte del tour (2010) del Nord America i Dream Theater (ad
eccezione della data di Winnipeg); per tutte le altre date i gruppi di
supporto sono variati da concerto a concerto; per la data italiana del 17
agosto 2010 a Udine il support act furono i Labyrinth.

Per i concerti a Udine e Madrid (2010) è stato possibile usufruire del
servizio "Bruce Air", ovvero la possibilità di viaggiare a bordo di un jet
privato, pilotato dal cantante Bruce Dickinson nonché pilota e amministratore
commerciale della Astraeus Airlines, per raggiungere il luogo del concerto. Le
partenze sono avvenute dall'aeroporto di Londra-Gatwick, aeroporto di base
della Astraeus Airlines, azienda che fornisce l'aeromobile. Nella parte del
2011 del tour è stato usato l'Ed Force One per gli spostamenti del gruppo
durante i primi 66 giorni del tour (dalla prima data a Mosca fino al concerto
del 17 aprile in Florida-USA).[1][2]

