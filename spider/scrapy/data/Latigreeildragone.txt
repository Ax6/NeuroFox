_**La tigre e il dragone**_ (cinese tradizionale: _臥虎藏龍_ , cinese
semplificato: _卧虎藏龙_ , pinyin: _Wòhǔ Cánglóng_ , letteralmente: _La tigre
accucciata, il dragone nascosto_ , espressione idiomatica cinese indicante i
talenti nascosti)[1] è un film _wuxia_ del 2000 diretto da Ang Lee, tratto e
riadattato dal romanzo _Crouching Tiger, Hidden Dragon_ , quarto libro della
_Crane-Iron Pentalogy_ di Wang Du Lu.

La pellicola, che è stata girata nel villaggio di Hongcun, un sito Patrimonio
dell'umanità dell'UNESCO, venne presentata fuori concorso al 53º Festival di
Cannes.[2]

1779, Li Mu Bai, grande guerriero e maestro wudang, torna a Pechino dopo
alcune settimane di meditazione per informare Shu Lien (un'amica, anche lei
maestra di arti marziali) di voler smettere di combattere e di voler regalare
la sua spada, la leggendaria e micidiale "Destino Verde" forgiata quattrocento
anni prima con un metallo praticamente indistruttibile, al signor Tie, un
ricco abitante di Pechino, conoscente del governatore Yu. Shu Lien è dapprima
sconcertata dalla decisione di Mu Bai sapendo che egli non ha ancora vendicato
il suo vecchio maestro di arti marziali "Gru del Sud", ucciso anni prima da
una famigerata assassina, "Volpe di Giada", ma Mu Bai le risponde che ha già
trovato pace, perciò non vuole più combattere.

Arrivata alla casa del signor Tie con la preziosa spada, Shu Lien conosce
anche Jen (la figlia del governatore Yu) una ragazza vivace ma infelice, ella
infatti rivela a Shu Lien di essere in procinto di sposarsi con il rampollo
dell'importantissima e ricchissima casata dei Go, ma di non ricambiare la
decisione della propria famiglia. Ella è anche abile nell'uso delle arti
marziali ed è stata addestrata segretamente da "Volpe di Giada", infatti la
notte dopo, mascherata da ladra, entra nella casa del signor Tie e ruba il
"Destino Verde". Il primo a dare l'allarme è il maestro Bo, amico di Mu Bai e
Shu Lien, quest'ultima ingaggia una lotta contro Jen che però la sconfigge e
fugge.

Il giorno seguente il maestro Bo controlla due persone sospette, e scoperto da
costoro apprende che sono un ispettore di polizia chiamato Tsai e la figlia di
quest'ultimo, entrambi esperti di arti marziali; i due rivelano di sapere chi
ha orchestrato il furto del "Destino Verde", ossia "Volpe di Giada", che anni
prima uccise la moglie dell'ispettore; nello stesso momento una piuma
appuntita entra dalla finestra della casa di Tsai e vi viene trovato allegato
un messaggio dove "Volpe di Giada" dice di volersi incontrare con Tsai, la
figlia e il maestro Bo in un luogo chiamato la "Collina Gialla". Arrivati lì,
nel combattimento subentrano anche Jen e Li Mu Bai, che si scontrano, poco
dopo "Volpe di Giada" uccide Tsai e poi lei e Jen fuggono.

La sera dopo Jen torna alla casa del signor Tie e rimette il "Destino Verde"
al suo posto, però viene sorpresa da Mu Bai, che non la ferma, ma le dice solo
che oltre a trovare la pace non combattendo più, vuole anche trovare un degno
allievo a cui insegnare l'arte dei maestri wudang e dice a Jen che è lei
l'allievo che sta cercando, ma lei rifiuta e torna da "Volpe di Giada". Quella
stessa sera "Volpe di Giada" scopre che l'allieva Jen è di molto superiore a
lei, in quanto non sapendo leggere l'assassina non è riuscita a scoprire i
segreti dell'arte di Wudang; Jen fugge (dopo aver ripreso il Destino Verde) e
comincia la vita da guerriero errante; il signor Tie convince il governatore
ad affidare la ricerca a Shu Lien e Li Mu Bai, che ripone in Jen la speranza
di avere l'allievo che ha sempre desiderato.

Purtroppo per Li Mu Bai il desiderio di vendetta per il proprio maestro
approda a un tragico epilogo, perché nonostante il monaco riesca nel suo
intento di uccidere "Volpe di Giada", viene colpito da uno dei dardi
avvelenati dell'assassina, che ha tentato di disfarsi della giovane allieva
considerata una traditrice. Neanche la disperata corsa per l'antidoto riesce a
salvare il grande maestro, che muore tra le braccia dell'amata Shu Lien. Poco
dopo, Jen raggiunge il monte Wudang dove incontra il suo amante Lo. Dopo una
notte di amore con lui, la mattina seguente si reca su di un ponte posto sul
monte. Quando viene raggiunta da Lo, Jen chiede a quest'ultimo di esprimere un
desiderio, in ottemperanza ad un'antica leggenda. Una volta espresso il
desiderio di rimanere con lei nel deserto, Jen si lancia nel vuoto,
scomparendo tra le nuvole.

Realizzato con un budget di 15.000.000 di dollari il film ha avuto un notevole
successo. Negli Stati Uniti ha sbancato al botteghino, incassando 128.078.872
di dollari e diventando in film straniero ad aver incassato di più negli Stati
Uniti (davanti alla _La vita è bella_ con Roberto Benigni). In Italia ha
incassato 4.662.669 di euro ed è stato il ventinovesimo maggior incasso
italiano nella stagione 2000-2001.

In Oriente, sebbene sia stato generalmente ben accolto, sono state mosse
critiche al fatto che gli attori principali parlassero in cinese con accenti
fortemente diversi e incoerenti con l'origine del personaggi. Inoltre,
difficilmente avrebbero potuto capirsi tra loro in realtà, tanto che già
durante le riprese la situazione apparve bizzarra agli occhi dei componenti
cinesi della troupe[3].

Nel 2016 è uscito un sequel intitolato _Crouching Tiger, Hidden Dragon: Sword
of Destiny_ , diretto da Yuen Wo Ping.

Altri progetti

