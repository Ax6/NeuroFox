**Antonio Polito** (Castellammare di Stabia, 11 maggio 1956) è un giornalista
e politico italiano. È stato il fondatore e direttore (dal 2002 al 2006 e dal
2008 al 2010) del quotidiano _Il Riformista_. Dal 2011 è editorialista del
_Corriere della Sera_ ; dal giugno 2015 è vice direttore del quotidiano.

Dopo aver ottenuto la maturità classica, si iscrive al Partito Comunista
(Marxista-Leninista) Italiano. Dopo un breve periodo di militanza viene
espulso perché frequenta un circolo di tennis, attività ritenuta
"borghese"[1]. Si iscrive allora al Partito Comunista Italiano ed alla
Federazione Giovanile Comunista Italiana (FGCI).

Inizia l'attività giornalistica presso la redazione napoletana de _l'Unità_ ,
per cui lavora dal 1975 al 1982, avvicinandosi alla corrente politica del
migliorismo. Nel 1982 lascia Napoli per assumere l'incarico di responsabile
dell'inserto regionale dell'Emilia-Romagna, venendo poco dopo chiamato alla
sede romana del quotidiano.

Nel 1988 passa alla _Repubblica_ , di cui resta vice-direttore di Eugenio
Scalfari prima e di Ezio Mauro poi. Responsabile dell'edizione on-line del
quotidiano e corrispondente da Londra, nel 2002 lascia la testata per fondare
e dirigere _Il Riformista_ , giornale della sinistra moderata (che lui ha
definito " _arancione_ ").

Nel 2006, in vista delle elezioni politiche, si candida come senatore con
Democrazia è Libertà - La Margherita e viene eletto nella circoscrizione
Campania. Nella XV legislatura ricopre l'incarico di segretario della III
Commissione Permanente del Senato della Repubblica, Affari Esteri,
Emigrazione. Le sue iniziative legislative si concentrano su temi di
attualità, tra cui il famoso Ddl contro i “Fannulloni” della Pubblica
Amministrazione e contro l'uso delle intercettazioni telefoniche.

Nel 2007 viene eletto segretario cittadino della Margherita a Napoli.

Nel 2008, nonostante le richieste della Margherita, rifiuta di ricandidarsi al
Senato tornando a dirigere "Il Riformista", che aveva lasciato durante
l'esperienza parlamentare.

Il 30 dicembre 2010, in vista di un cambio di proprietà del giornale, annuncia
le sue dimissioni da direttore del _Riformista_.

Dal gennaio 2011 è editorialista del _Corriere della Sera_. Dall'11 febbraio
del 2014 al maggio 2015 è stato direttore del _Corriere del Mezzogiorno_. [2]

Il 22 maggio 2015 è stato nominato vice direttore del _Corriere della Sera_[3]
e responsabile della redazione romana del quotidiano milanese.  
Nell'ottobre 2018 lascia quest'ultima carica[4].

Antonio Polito fa parte di numerosi centri studi ed associazioni
internazionali, tra i quali "Policy network", "Les Progressistes" e Aspen
Institute.

Il 6 maggio 2015 riceve il _Premio Guido Carli_ nella sala della Regina a
Montecitorio da parte della giuria composta da Barbara Palombelli, Vittorio
Feltri, Mario Orfeo, Roberto Rocchi, Franco Bernabè, Antonio Patuelli, Matteo
Marzotto, Giovanni Malagò, Debora Paglieri e Guido Massimo Dell’Omo.[5]

Altri progetti

