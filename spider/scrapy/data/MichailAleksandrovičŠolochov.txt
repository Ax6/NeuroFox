**Michail Aleksandrovič Šolochov** (in russo: Михаил Александрович Шолохов?;
Kružilin, 24 maggio 1905 – Vëšenskaja, 21 febbraio 1984) è stato uno scrittore
e politico sovietico.

Per ampiezza di soffio epico e serenità di visione è stato paragonato a
Tolstoj, ed ha riscosso vasto successo anche in Occidente (Premio Nobel per la
letteratura nel 1965).

In URSS la sua opera era tenuta in altissimo conto, oltre che per questi pregi
artistici, per il contributo alla vittoria ed alla propaganda del socialismo.

È noto principalmente per aver narrato l'epopea dei Cosacchi del Don durante
la rivoluzione russa e la guerra civile nel suo romanzo più celebre, _Il
placido Don_.

Michail Aleksandrovič Šolochov nasce il 24 (11, secondo il calendario
giuliano) maggio 1905 nel villaggio di Kružilin, frazione della _stanica_
(villaggio cosacco) di Vešenskaja, nel distretto del Donec'k. Il padre era un
cosacco dedito ai commerci, mentre la madre, ucraina, era una cameriera
analfabeta.[1]

Il giovane Šolochov frequenta il ginnasio a Mosca, Bogučar e Vešenskaja, ma lo
scoppio della guerra civile nel 1918 lo costringe a interrompere gli studi.
Vivrà per tutta la durata del conflitto in prossimità del fronte dell'Alto
Don. A partire dal 1920, inizia ad occupare diversi posti di impiego nelle
amministrazioni locali, fra cui quella del maestro elementare. Nello stesso
periodo partecipa anche alla caccia dei gruppi di partigiani cosacchi insorti
contro le politiche di requisizione dei prodotti alimentari avviate dal potere
sovietico.

La carica di addetto al vettovagliamento lo porta in diverse occasioni a
rischiare la vita: i partigiani di Nestor Machno lo minacciano di morte e
rischia persino di essere fucilato dai suoi compagni per l'indebita punizione
di un _kulak_. Questi anni particolarmente turbolenti verranno ricordati nei
suoi racconti giovanili e nell'ultima parte della sua opera più importante,
_Il_ _placido Don_. Tra il 1920 e il 1922 comincia anche a comporre drammi per
il teatro locale della _stanica_ di Karginskaja.

Nell'ottobre del 1922 si trasferisce a Mosca per presentare domanda
d'ammissione all'università, ma viene respinto. Si dedica quindi a numerose
occupazioni occasioni fino alla fine dell'anno seguente, quando aderisce al
gruppo _La Giovane Guardia_ , composto da scrittori membri delle Gioventù
comuniste. Entra anche a far parte dell’Associazione degli scrittori proletari
russi.

La sua prima pubblicazione è del settembre 1923. _La verità della gioventù_ ,
giornale del _komsomol_ , mette alle stampe il suo primo racconto satirico,
intitolato _La Prova_. Questa testata, che ben presto verrà ribattezzata ne
_Il Giovane Leninista_ , continuerà a pubblicare suoi racconti, tra cui _Il
Neo_ e _Il Vento_ , ben oltre il suo ritorno sulle rive del Don, avvenuto a
maggio. Dopo essersi sposato, Šolochov si ristabilisce definitivamente a
Vešenskaja e si dedica alla stesura dei _Racconti del Don_ , pubblicati nel
1926 e successivamente ristampati, qualche tempo più tardi, in una seconda
edizione più ampliata dal titolo _La steppa azzurra_.

Il tema centrale è la guerra che infuriò sul bacino del Don all'inizio degli
anni venti, portando con sé carestie e repressioni di massa. I protagonisti
sono quasi sempre strenui difensori del potere sovietico che arrivano a
sacrificare la propria vita nel nome della causa per cui anche l'autore aveva
combattuto. Secondo il critico Hermann Ermolaev, "i racconti danno un assaggio
delle doti epiche, drammatiche e comiche di Šolochov, senza però rivelarne la
dimensione lirica, che nei futuri romanzi darà un'efficacia straordinaria alle
sue descrizioni dell'amore e della natura".[2]

I racconti della giovinezza riscontrano un successo notevole e vengono
ripubblicati in diversi edizioni fino al 1931. Dal 1932 al 1956, tuttavia,
l'autore si opporrà a qualunque tipo di ristampa, giudicandoli "esageratamente
ingenui e irrimediabilmente puerili".[3]

Il materiale dei _Racconti del Don_ andrà in seguito a costituire il nucleo
narrativo de _Il_ _placido Don_.[2][4]

La stesura del suo capolavoro inizia nel 1925, quando il manoscritto porta
ancora il titolo _I paesi del Don_. Dopo aver deciso di ampliarne il respiro
storico, Šolochov ribattezza l'opera e ne predispone la partizione in quattro
volumi, _Il placido Don_ , _La guerra continua_ , _I rossi e i bianchi_ e _Il
colore della pace_. Questi usciranno, fra vicende alterne che vedranno
personalmente coinvolto persino Stalin, tra il 1928 e il 1940 per le riviste
_Ottobre_ e _Mondo Nuovo_. Nonostante le pressioni degli editori e del
governo, Šolochov si rifiuterà sempre di compromettere la propria opera.[1][2]

Il romanzo narra l'epopea di Grigorij Melechov e della sua famiglia,
originaria del villaggio cosacco di Tatarskij. Dapprima arruolato tra le file
dell'esercito zarista durante la prima guerra mondiale, Grigorij combatterà su
entrambi i fronti della guerra civile e, ricercato dalle autorità sovietiche,
finirà per arruolarsi in una banda di disertori. Nell'ultima delle sue
innumerevoli fughe, egli perde l'amata Aksin’ja, vittima di un colpo d'arma da
fuoco. Il lutto spegne ogni sua speranza riguardo al futuro e lo porta a far
ritorno al villaggio natale, dov'è rimasto il figlio ad aspettarlo.[1]

Per il respiro epico e per la commistione di epopea familiare e cronaca
storica, il romanzo è stato spesso avvicinato a Guerra e pace di Tolstoj. Ne
_Il placido Don_ è condensata quella lotta di classe che sconvolse
irrimediabilmente il mondo cosacco e di cui Šolochov rende l'essenza
psicologica nella storia del suo eroe, Grigorij.[5] Gli avvenimenti che
giustificano la trama si svolgono in funzione del protagonista e l'intreccio
che ne esce è inteso a mostrare la vittoria della rivoluzione sui cosacchi,
che ne furono sempre nemici accaniti.[6] Sul vasto affresco del "cosacchismo",
ricco di dettagli folcloristici e denotato dalla comunione con la natura,
irrompe la storia in tutta la sua tragicità, creando una frattura che insinua
in tutti i personaggi la consapevolezza che nulla potrà essere come
prima.[2][5]

Šolochov viene accusato di plagio già ai tempi della pubblicazione dei primi
due volumi. Per verificare la fondatezza di tali insinuazioni, nel 1929, la
segreteria della RAPP (Associazione russa degli scrittori proletari) nomina
una commissione d'inchiesta che assolverà l'autore pur non fornendo alcuna
prova convincente.[2]

La questione si riapre in corrispondenza dell'assegnazione del Premio Nobel a
Šolochov nel 1965. Viene infatti alla luce _La rapida del "Placido Don"_ ,
opera incompiuta di un critico letterario sovietico del quale il curatore,
Aleksandr Solženicyn, riporta solo l'iniziale del cognome: D*. L'ignoto
sostiene che Il Placido Don sia in realtà formato da due testi, uno scritto
dal vero autore, Fëdor Krjukov (1870-1920), l'altro da Šolochov. Il
procedimento di D*, tuttavia, presenta numerose inesattezze e manca di rigore
scientifico. Lo stesso Medvedev non riuscirà mai a dimostrare fino in fondo la
sua tesi e arriverà a riconoscere la fragilità della sua argomentazione.[2][7]

Nei primi anni ottanta, un'analisi comparata delle opere di Krjukov eseguita
da un gruppo di ricercatori scandinavi mediante elaboratore conferma la
paternità di Šolochov. I risultati dell'indagine vengono ripresi dal
professore Nils Lid Hjort dell'Università di Oslo che, attraverso un esame
statistico della lunghezza delle frasi dei manoscritti in questione, ha
ribadito i risultati dell'inchiesta precedente.[8][9]

Oltre alla stesura del suo capolavoro, Šolochov dedica la maggior parte degli
anni Trenta alla realizzazione di un altro romanzo, _Terre vergini dissodate_.
Se _Il placido Don_ aveva coperto il periodo che andava dalla rivoluzione alla
guerra civile, quest'opera fornisce invece un ritratto della
collettivizzazione dei primi anni Trenta. La pubblicazione del primo volume,
nonostante le solite controversie con l'editoria, inizia nel gennaio del 1932,
sulle pagine del _Mondo Nuovo_. Anche stavolta, l'intercessione di Stalin,
incontrato di persona dall'autore un paio d'anni prima, segna la svolta
decisiva.

Il romanzo riscontra un successo fenomenale e vale all'autore il Premio Lenin.
Gli elogi della critica e la protezione di Stalin lo portano ad iscriversi al
PCUS nel 1932.[2] Questo, tuttavia, non lo rende del tutto immune da
repressioni; nell'autunno del 1938, viene infatti arrestato dall'NKVD sotto la
falsa accusa di aver partecipato ad un'insurrezione cosacca antisovietica nei
pressi di Rostov. Stalin, però, non potendo accettare un simile affronto nei
confronti di uno dei più popolari autori fedeli al partito, ne ordina il
rilascio.[1]

Con l'avvento della seconda guerra mondiale, la produzione di Šolochov verte
sempre di più verso il giornalismo e la propaganda. Diventa corrispondente di
guerra della Pravda e della Stella Rossa. Nell'estate del 1942, perde la madre
a causa di un bombardamento tedesco e gli archivi contenenti i suoi
manoscritti e la corrispondenza con Stalin e Gor'kij vengono irrimediabilmente
distrutti.

Dalla sua esperienza al fronte nascono il racconto _La Scienza dell'Odio_ , in
cui viene descritta la brutalità delle truppe naziste, e il romanzo di guerra
_Hanno combattuto per la patria_ , pubblicato dalla _Pravda_ tra il 1943 e il
1969, da cui verrà tratto l'omonimo film del regista Sergej Bondarčuk nel
1975.[2]

Dopo la guerra, porta a termine la stesura del secondo volume di _Terre
vergini dissodate_ e, nel 1956, scrive il racconto _Il destino di un uomo_ che
ispirerà un altro film di Bondarčuk dallo stesso titolo.

Nel corso della sua carriera giornalistica si attiene a posizioni ortodosse e
strettamente conformi alla linea del partito; nei suoi articoli, infatti, si
scaglia con decisione contro autori dissidenti come Pasternak, Solženicyn,
Sinjavskij e Daniėl' e contro la letteratura occidentale in generale.[2]

Nel 1957, _Il placido Don_ diventa anche un film diretto da Sergej Gerasimov.
L'adattamento cinematografico di Bondarčuk, invece, uscirà solo nel 2006.

Šolochov muore nella _stanica_ di Vešenskaja il 21 febbraio 1984 dopo esser
diventato lo scrittore sovietico col più alto stato di servizio; oltre al
Premio Nobel per la letteratura conferitogli nel 1965, vinse anche il Premio
Stalin e il Premio Lenin, fu deputato a vita del Soviet Supremo dell'URSS,
delegato a tutti i congressi del PCUS a partire dal 1939, membro del Comitato
Centrale dal 1961, due volte Eroe del lavoro socialista e membro
dell'Accademia delle scienze dell'URSS. Nel 1962, l'Università di St Andrews
gli conferisce la laurea honoris causa in legge, mentre nel 1965 riceve quella
della facoltà di lettere dalle Università di Lipsia e Rostov.[1]

L'opera di Šolochov è stata ascritta da molti critici all'interno del canone
del realismo socialista. I caratteri costitutivi della corrente dominante del
tempo si possono riscontrare nelle opere giovanili, i cui protagonisti,
denotati da un marcato slancio eroico, sono molto spesso sostenitori del
potere sovietico, ma molti hanno ritenuto insufficiente questa
categorizzazione per quanto riguarda i romanzi della maturità. In questi
ultimi, la tensione ideologica emerge dal conflitto e dall'ambiguità e non
vengono risparmiate le critiche nei confronti dell'autorità bolscevica.[2][5]

Nei grandi romanzi degli anni trenta, la priorità di Šolochov rimane la
fedeltà nei confronti del dato storico; la sua narrazione è scevra della
retorica propagandistica e del tono ampolloso di molti dei romanzi del
realismo socialista. Prevalgono i prestiti dagli idiomi dialettali e dalla
poesia contadina e popolare del bacino del Don. Su questo sostrato si sviluppa
una prosa piana e lineare, che facilmente si presta alla traduzione proprio
perché tende al tipico.[6][4]

Le sue ultime opere, invece, influenzate dallo stile cronachistico della
produzione giornalistica, vedranno un ritorno all'ortodossia dei primi anni,
con risultati però notevolemente inferiori dal punto di vista artistico.[10]

Altri progetti

