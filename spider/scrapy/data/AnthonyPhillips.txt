**Anthony Edwin Phillips** (Londra, 23 dicembre 1951) è un chitarrista
britannico che faceva parte della prima formazione dei Genesis con i quali fu
chitarrista e vocalist fino a quando lasciò il gruppo (1970).

Phillips - al pari degli altri fondatori dei Genesis - era un ragazzo di buona
famiglia inglese che negli anni sessanta frequentava la Charterhouse School
assieme a Peter Gabriel, Mike Rutherford e Tony Banks.

Abbandona i Genesis colto da "fobia da palco" (in realtà pare fossero sorti
dissidi con Gabriel)[ _senza fonte_ ] e viene sostituito da Steve Hackett.

Dopo aver lasciato i Genesis, Phillips studiò musica classica e registrò
assieme a Harry Williamson, Mike Rutherford e Phil Collins, il suo primo album
solista, _The Geese and the Ghost_ , pubblicato nel 1977. Viste le numerose
ballate pastorali e lunghe composizioni, venne considerato fuori posto,
"superato", nel periodo in cui prendeva piede il punk e vendette pochissime
copie.

Phillips pubblicò il suo secondo album nel 1978, intitolandolo _Wise After The
Event_. Nell'anno successivo diede alla luce _Sides_. Entrambi questi album
intendevano raggiungere un buon successo di pubblico, ma i risultati non
furono lusinghieri.

Nella sua pubblicazione iniziale, "Sides" era accompagnato da un album più
sperimentale intitolato _Private Parts and Pieces_. _Private Parts and Pieces
II_ seguì l'anno dopo, e diversi altri "sequel" vennero pubblicati negli anni
ottanta e novanta.

Phillips iniziò a scrivere del materiale con Andy Latimer dei Camel nel 1980,
e comparve nel loro album _The Single Factor_ (pubblicato nel 1981).

Pubblicò, inoltre, un album di musica pop intitolato _Invisible Men_ nel 1983.
In seguito dichiarò che quel progetto andò "terribilmente male" a causa delle
pressioni commerciali, e che in seguito avrebbe evitato di ricercare il
successo popolare in favore della produzione di materiale più specialistico.

Attualmente Anthony Phillips è coinvolto in diversi progetti musicali, tra cui
un importante lavoro sulle colonne sonore in Inghilterra. A metà degli anni
Novanta, ha pubblicato un album intitolato _The Living Room Concert_ , che
presenta versioni acustiche e solistiche di suoi materiali precedenti.

Da notare anche che Phillips ha fornito materiale di archivio per il primo
cofanetto dei Genesis, pubblicato nel 1998.

