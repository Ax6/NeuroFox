_**From Genesis to Revelation**_ (1969) è l'album d'esordio del gruppo rock
inglese Genesis.

Nel 1967 Peter Gabriel, Tony Banks, Mike Rutherford e Anthony Phillips,
assieme al batterista Chris Stewart, tutti appena diciassettenni, firmarono un
contratto con la Decca Records grazie all'interessamento del produttore ed
autore pop Jonathan King, ex alunno dello stesso _college_ frequentato da
tutti i componenti la band: la Charterhouse School di Godalming nel Surrey; di
King fu anche l'idea del nome _Genesis_ per il gruppo.[3]

Dopo aver inciso, nel dicembre 1967, due 45 giri con Stewart alla batteria (
_The Silent Sun / That's Me_ e _A Winter's Tale / One-Eyed Hound_ ),
nell'estate del 1968 la band entrò in studio per preparare l'album,
approfittando delle vacanze estive dal _college._[3] A Stewart era nel
frattempo subentrato Jonathan Silver a fronte dell'insistenza di King perché
il gruppo migliorasse la sezione ritmica.[3]

Fu ancora King a suggerire di ordinare le canzoni dell'album secondo un filo
conduttore di ispirazione biblica[3] che andasse, come il titolo suggerisce,
dalla Genesi alla Rivelazione (cioè all'Apocalisse), benché in realtà
riferimenti biblici diretti siano presenti soltanto in tre brani sui tredici
totali. Per il resto, i testi spaziano dalla canzone d'amore ( _One Day_ ,
_Silent Sun_ ) a temi più introspettivi ( _Am I Very Wrong?_ , _In Limbo_ )
passando per il ritratto satirico di un despota ciarlatano e megalomane ( _The
Conqueror_ ). A dare un ulteriore senso di unità all'album, la presenza di
brevi intermezzi strumentali che, posti in dissolvenza fra i brani, li
collegano fra loro.

A fronte di una disputa sul nome _Genesis_[3], utilizzato all'epoca anche da
una band californiana che nello stesso anno pubblicava un album[4], il
produttore decise di far pubblicare il disco con la copertina che recava
soltanto il titolo, senza specificare (se non implicitamente) il nome del
gruppo. Questo, unitamente alla copertina stessa, completamente nera e priva
all'esterno di titoli dei brani o di lista dei musicisti, fece sì che alcuni
negozi riponessero l'album nelle sezioni di musica religiosa, inficiandone
ulteriormente la visibilità.[3]

L'album, anche per quanto sopra, fu quasi completamente ignorato all'epoca
della pubblicazione, vendendo circa 650 copie.[3] L'anno seguente, i Genesis
lasciarono King e la Decca e firmarono con la nascente Charisma Records di
Tony Stratton-Smith.

Sulla scia del successo internazionale ottenuto dai Genesis nei decenni
seguenti, la Decca ristampò quest'unico album moltissime volte nel corso degli
anni, sia in formato vinile che in CD, spesso cambiandone il titolo o
modificandone la scaletta con l'aggiunta dei due singoli: fra i titoli
alternativi usati dalla Decca ricordiamo _Genesis_ (album della serie _Rock
Roots_ ), _The Silent Sun_ , _In the Beginning_ e _And the Word Was...
Genesis_. In anni seguenti, lo stesso identico materiale apparve anche su CD
non ufficiali, per etichette sconosciute, con titoli come _The Genesis of
Genesis_ e _Genesis in Wonderland_ , quest'ultimo prodotto in Italia e
confezionato in una scatola circolare di metallo.

Testi e musiche sono accreditati sull'etichetta genericamente ai 'Genesis',
intesi allora come la formazione indicata più sotto; il _copyright_
internazionale risulta tuttavia a nome dei soli Gabriel, Banks, Rutherford e
Phillips.[5]

**_From Genesis to Revelation_ (Decca, 1969 - vinile)**

**Lato A**

**Lato B**

**_And the word was... Genesis_ (Decca, 1987 - CD)**

