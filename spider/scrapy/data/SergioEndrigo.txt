**Sergio Endrigo** (Pola, 15 giugno 1933 – Roma, 7 settembre 2005) è stato un
cantautore italiano.

Ha vinto il Festival di Sanremo 1968 con _Canzone per te_ , è arrivato secondo
nel 1969 con _Lontano dagli occhi_ e terzo nel 1970 con _L'arca di Noè_ ; nel
corso della sua carriera ha collaborato con scrittori e poeti come Gianni
Rodari, Pier Paolo Pasolini, Vinícius de Moraes e Giuseppe Ungaretti e con
musicisti come Toquinho e Luis Bacalov.

Nato a Pola dal pittore e scultore Romeo Endrigo (anche tenore autodidatta) e
da Claudia Smareglia, trascorse l'infanzia in Istria. Nel febbraio 1947 fu
costretto, a causa delle vicende seguenti alla fine della seconda guerra
mondiale, ad abbandonare la città natale insieme alla madre (il padre era
morto nel 1939) e a trasferirsi come profugo prima a Brindisi e poi a Venezia
(vicende queste che anni dopo raccontò nella sua canzone intitolata _1947_ ).

Per aiutare economicamente la madre, interruppe gli studi ginnasiali iniziando
a lavorare (tra l'altro anche come facchino all'Hotel Excelsior[1] e come
fattorino alla Mostra del Cinema); incominciò in questo periodo anche a
suonare la chitarra, e in breve tempo trovò un ingaggio come cantante e
contrabbassista in varie orchestre, tra cui quella di Ruggero Oppi, fino a
entrare nel complesso di Riccardo Rauchi, dove conobbe Riccardo Del Turco (che
divenne suo cognato); fu appunto con quest'orchestra che avvenne il suo
debutto discografico come cantante nel 1959, con un 45 giri extended play che
includeva _Non occupatemi il telefono_ e _Ghiaccio bollente_.[2]

Con la formazione di Rauchi partecipò al primo Burlamacco d'oro nel 1959,
presentando la canzone _Notte, lunga notte_ , scritta da Franco Migliacci ed
Enrico Polito, che in seguito venne anche incisa da Domenico Modugno,
manifestazione che vinse a pari merito con Arturo Testa (in gara con _Un'ora
con te_ ). Incise poi nello stesso anno per le Edizioni musicali Ariston,
usando lo pseudonimo "Notarnicola", un disco con due successi della casa
editrice, _Arrivederci_ e _Nuvola per due_ (scritti entrambi da Umberto Bindi
per la musica e da Giorgio Calabrese per il testo).

Nel 1960, dopo aver superato il provino con il maestro Giampiero Boneschi,
firmò un contratto come cantante con la Dischi Ricordi, che lo dirottò alla
sottoetichetta Tavola Rotonda. Fu proprio Nanni Ricordi a spingerlo a scrivere
qualche pezzo: la sua prima canzone fu _Bolle di Sapone_ , cui seguirono _I
tuoi vent'anni_ , _La brava gente_ e _Chiedi al tuo cuore_ che, seppure
scritte da Endrigo, furono firmate da Mariano Rapetti, il padre di Mogol, con
lo pseudonimo "Calibi", e dal maestro Renato Angiolini con lo pseudonimo
"Toang".

Nell'aprile 1961 partecipò con la canzone _Gli innamorati sono sempre soli_ ,
scritta per lui da Gino Paoli, al Festival di Diano Marina[3].

Nel 1962 abbandonò la Ricordi per la RCA, seguendo il suo produttore Nanni
Ricordi, e fu proprio in quell'anno che venne pubblicata una delle sue canzoni
più famose, la sua canzone firma, _Io che amo solo te_ , canzone d'amore che
nel corso degli anni conobbe svariate versioni (tra cui quelle di Mina,
Ornella Vanoni, Marisa Sannia, Gino Paoli, Enzo Jannacci, Claudio Baglioni,
Fiorella Mannoia, Rita Pavone, Chiara Civello insieme a Chico Buarque de
Hollanda).

Nello stesso anno uscì il suo primo album da solista (ne aveva pubblicato uno
nel 1959 con l'orchestra di Rauchi), intitolato semplicemente _Sergio Endrigo_
, che comprendeva, oltre a _Io che amo solo te_ , altri classici come _Vecchia
balera_ , _La periferia_ , _Il soldato di Napoleone_ (su testi di Pier Paolo
Pasolini tratti dalla raccolta _La meglio gioventù_ ), _Aria di neve_ , _Via
Broletto 34_ (che narra di un omicidio passionale), _Viva Maddalena_ , _I tuoi
vent'anni_.

In questo stesso periodo si sposò con Lula, diventando cognato di Riccardo Del
Turco (che nello stesso periodo sposò la sorella di Lula, Donella); Endrigo e
la moglie ebbero una figlia di nome Claudia[4] nel 1965.

Nel 1964 seguì un secondo album dal titolo _Endrigo_ , con altri classici come
_Se le cose stanno così_ , _Annamaria_ , _La rosa bianca_ (traduzione della
parte centrale di una poesia tratta dalla raccolta _Versos sencillos_ del
poeta cubano José Martí e che diede vita alla celebre canzone _Guantanamera_
), _Era d'estate_ , _La guerra_.

Nel 1965 apparve nelle sale cinematografiche italiane ed europee con i film
diretti e prodotti da Tullio Piacentini, _Questi Pazzi Pazzi Italiani_ e _008
Operazione Ritmo_ all'interno del quale vi è anche una delle rarissime
apparizioni cinematografiche del suo amico e collega Luigi Tenco.

Sempre nel 1965 lasciò la RCA per la Fonit Cetra; compose uno dei suoi brani
più belli e famosi, _Te lo leggo negli occhi_ (interpretato da Dino e da
Giorgio Gaber e poi, trent'anni dopo, da Franco Battiato).

Su 45 giri pubblicò quell'anno due grandi successi: in estate _Mani bucate_ e
in autunno _Teresa_ , brano che ebbe qualche guaio con la censura da parte
della Rai per i contenuti del testo, dove si parlava di una relazione con una
ragazza non più vergine, argomento all'epoca considerato piuttosto
scabroso[5].

Debuttò al Festival di Sanremo nel 1966 con _Adesso sì_ , che in quello stesso
anno venne incisa anche da un esordiente e sconosciuto Lucio Battisti nella
raccolta _Sanremo '66_ della Dischi Ricordi.[6]

Sempre nel 1966 uscì il terzo LP che si intitolava di nuovo _Endrigo_ e
comprendeva, oltre ad _Adesso si_ , canzoni come _Girotondo intorno al mondo_
, _Teresa_ , _Dimmi la verità_ , _Mani bucate_ , _La donna del Sud_ , di Bruno
Lauzi, e _La ballata dell'ex_ , sul tema della guerra partigiana e della fine
delle speranza che aveva alimentato la Resistenza a causa della continuità tra
l'Italia del dopoguerra e il regime fascista.

Nel 1967 fu ancora a Sanremo con _Dove credi di andare_ , abbinato con Memo
Remigi. L'anno seguente ottenne la vittoria con _Canzone per te_ in coppia con
Roberto Carlos. Per la prima volta vinceva il Festival di Sanremo un esponente
della scuola cantautorale, così critici e opinione pubblica non poterono
evitare di accostare l'evento al tragico frangente che solo l'anno prima aveva
investito il festival a seguito della morte di Luigi Tenco. Secondo alcune
interpretazioni la vittoria di Endrigo fu anche un riconoscimento postumo alla
memoria e all'arte di Tenco.[7]

Lo stesso anno Endrigo partecipò anche all'Eurovision Song Contest con
_Marianne_.

Il nuovo LP del 1968, sempre intitolato _Endrigo_ , comprendeva oltre alla
canzone vincitrice di Sanremo e _Marianne_ , classici come _La colomba_ , _Il
primo bicchiere di vino_ , _Dove credi di andare_ , _Anch'io ti ricorderò_ ,
_Perché non dormi fratello_ , _Il dolce paese_ , _Il treno che viene dal Sud_.
Nel 1969 Endrigo giunse secondo a Sanremo, cantando in coppia con la gallese
Mary Hopkin la sua _Lontano dagli occhi_. L'anno successivo si classificò
terzo con _L'arca di Noè_ , cantata assieme a Iva Zanicchi.

Di minore riscontro fu la sua sesta partecipazione consecutiva nel 1971,
quando si posizionò undicesimo con _Una storia_ , abbinato con i New Trolls
che ne diedero una versione in stile rock progressivo. Endrigo tornò quindi a
calcare il palcoscenico sanremese nel 1973 con _Elisa Elisa_ , nel 1976 con
_Quando c'era il mare_ e un'ultima volta nel 1986, con _Canzone italiana_ ,
che a differenza di tutte le altre con le quali aveva gareggiato in passato,
non era scritta da lui ma da Claudio Mattone.

Sempre Endrigo poi interpretò anche alcune canzoni per bambini come _La casa_
(testo e musica originali di Vinícius de Moraes, tradotta da Sergio Bardotti),
contenuta nell'album _La vita, amico, è l'arte dell'incontro_ (1969):
quest'ultimo venne inciso con i due poeti Vinícius de Moraes e Giuseppe
Ungaretti (che nel disco recita alcune liriche di Vinicius da lui tradotte) e
musicisti come il chitarrista brasiliano Toquinho, Maurizio De Angelis, il
batterista Enzo Restuccia e Giovanni Tommaso. Sempre con la collaborazione di
Vinicius incise nel 1972 un disco di canzoni per bambini dedicate agli
animali, _L'Arca_ , con la partecipazione in alcune canzoni di Marisa Sannia,
Vittorio De Scalzi dei New Trolls e dei Ricchi e Poveri: tra queste _La
papera_ , _La pulce_ ma soprattutto la celebre _Il pappagallo_.

Due anni dopo mise in musica, con la collaborazione di Luis Bacalov, alcune
poesie per bambini appositamente scritte da Gianni Rodari per l'album _Ci
vuole un fiore_ , la cui canzone omonima divenne popolarissima presso il
pubblico infantile oltre che un successo discografico a 45 giri. Celebri i
versi "Per fare un tavolo ci vuole il legno, / per fare il legno ci vuole
l'albero, / ... per fare tutto ci vuole un fiore", ma celebri sono rimaste
anche _Un signore di Scandicci_ , _Napoleone_ e _Mi ha fatto la mia mamma_
(una sorta di velata educazione sessuale).

Sergio Endrigo partecipò ad una tournée a Cuba e in America Latina nell'anno
2000: questa è stata la sua ultima tournée. Sergio Endrigo è morto a Roma il 7
settembre 2005 a seguito di un cancro ai polmoni che gli era stato
diagnosticato alcuni mesi prima. È sepolto a Terni, nella tomba di
famiglia.[8][9]

Endrigo ebbe un lungo confronto in sede giudiziaria con Luis Bacalov per la
paternità del motivo che quest'ultimo utilizzò per il tema del film _Il
postino_ (1994), del tutto simile alle note di _Nelle mie notti_ , una canzone
scritta da Endrigo con Riccardo Del Turco nel 1974. Bacalov vinse per il film
l'Oscar alla migliore colonna sonora. La causa si è conclusa nel settembre del
2013 con il riconoscimento da parte di Bacalov della co-paternità musicale del
brano assieme a Endrigo, Del Turco e al paroliere Paolo Margheri[14]. Sembrò
una sorta di risarcimento postumo alla figura di Endrigo, con l'ammissione
morale del contributo della sua opera dell'ingegno per il conseguimento
dell'Oscar. Tuttavia il brano del film “Il postino” contenuto nell'album di
Andrea Bocelli non porta la firma di Endrigo. A quella di Bacalov si
aggiungono quelle di Del Turco e Margheri (più quella del paroliere Marco
Marinangeli): quindi l'accettazione e la condivisione che la colonna sonora
premiata dall'Oscar è nata da una costola del brano “Nelle mie notti”, ma
sorprendentemente senza più il nome di colui che lo incise e ne rivendicò
tenacemente la paternità. A svelare il mistero è stato lo stesso Paolo
Margheri, neo-autore riconosciuto da Bacalov, in un'intervista rilasciata a
Michele Bovi in _Segreti Pop La Musica Copiata_ sabato 29 agosto su
Raiuno[15].

Il cantautore legò gli anni della sua maturità al comune abruzzese di Rocca
San Giovanni, località della Costa dei Trabocchi dove usava passare gran parte
delle vacanze estive. Questa località nel 2008 gli ha dedicato un'apposita
manifestazione estiva.

Nel corso degli anni riallacciò i rapporti con la sua città natale. A Pola e
alla tematica dell'esodo istriano dedicò una struggente canzone dal titolo
_1947_ , in seguito cantata da Endrigo anche in lingua friulana,
nell'adattamento creativo realizzato per lui da Alberto Zeppieri, tra i soci
fondatori della rassegna friulana di musica d'autore "Canzoni di Confine". Fin
dagli anni sessanta, Endrigo partecipò ad alcune manifestazioni musicali in
Jugoslavia, divenendo amico del celebre cantautore croato Arsen Dedić.

Fu anche interprete di alcuni fotoromanzi e del film _Tutte le domeniche
mattina_ di Carlo Tuzii (1972).

Alighiero Noschese propose una sua imitazione nella quale ballava contornato
da ballerine vestite da vedova. Endrigo non gradì e ha raccontato di essersi
lamentato vivacemente della cosa con Sergio Bernardini[16].

Sergio Endrigo ha inciso per le seguenti etichette discografiche:

