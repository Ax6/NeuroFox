**Aleksandr Isaevič Solženicyn** , in russo: Алекса́ндр Иса́евич Солжени́цын?,
traslitterato meno correttamente come _Aleksandr Isaevič Solženitsyn_ o
_Alexander Isayevich Solzhenitsyn_ , pronuncia [ɐlʲɪˈksandr ɪˈsaɪvʲɪtɕ
səlʐɨˈnʲitsɨn] (Kislovodsk, 11 dicembre 1918 – Mosca, 3 agosto 2008), è stato
uno scrittore, drammaturgo e storico russo.

Conservatore e anticomunista, attraverso i suoi scritti ha fatto conoscere al
mondo i Gulag, i campi di lavoro forzato per i dissidenti del sistema
sovietico dove fu rinchiuso per molti anni. Fu insignito del Premio Nobel per
la letteratura nel 1970 e quattro anni dopo fu esiliato dall'Unione Sovietica.
Ritornò in Russia nel 1994, dopo la caduta del sistema sovietico. Nello stesso
anno fu eletto membro dell'Accademia serba delle arti e delle scienze nel
Dipartimento lingua e letteratura.

Aleksandr Solženicyn nacque a Kislovodsk l'11 dicembre 1918 in una famiglia di
origine cosacco-ucraina, figlio di una giovane vedova, Taisia Solženicyna
(nata Ščerbak), il cui padre, un uomo di umili origini che si era fatto da
solo, possedeva grosse proprietà nel Kurban, terreni e capi di bestiame a nord
delle colline del Caucaso. Durante la prima guerra mondiale Taisia andò a
studiare a Mosca, dove incontrò Isaakij Solženicyn, un giovane ufficiale
dell'esercito, anche lui originario del Caucaso (la sua famiglia è restituita
in maniera vivida nei capitoli d'apertura di _Agosto 1914_ , primo titolo del
ciclo di racconti _La ruota rossa_ , titolo originale Кра́сное колесо́,
Krásnoye kolesó). Nel 1918 Taisia rimase incinta, tre mesi dopo Isaakij fu
ucciso in un incidente di caccia. Aleksandr crebbe in povertà con la madre e
una zia a Rostov; i suoi primi anni di vita coincidono con la guerra civile
russa e a causa del regime le proprietà di famiglia furono espropriate, e
trasformate in un _kolchoz_ nel 1930. Il nonno materno fu arrestato dalla GPU
(polizia politica) nello stesso anno e scomparve per sempre (si presume
morisse nel 1932 durante la detenzione). Per la famiglia di Solženicyn furono
anni particolarmente difficili. La madre lavorava come macchinista e vivevano
nella periferia di Rostov in un locale di 9 m². In seguito, lo scrittore russo
ha affermato che sua madre combatteva per sopravvivere e non disse a nessuno
del passato di suo marito nell'esercito imperiale, né dell'origine socialmente
sospetta della famiglia (in quanto proprietari terrieri rientravano nella
categoria dei nemici del popolo come _kulaki_ ). Taisia lo incoraggiò sempre
nei suoi studi scientifici e letterari; morì a causa dell'aggravarsi delle sue
condizioni fisiche, prostrata dall'eccessiva mole di lavoro e dagli stenti
della guerra nel 1944.

Solženicyn sarebbe voluto andare all'Università di Mosca, ma la salute
precaria della madre e le condizioni economiche in cui versava la famiglia non
gli permisero di trasferirsi nella capitale, e quindi si iscrisse alla facoltà
di matematica dell'università di stato di Rostov (si laureerà nel 1941),
frequentando contemporaneamente per corrispondenza i corsi dell'Istituto
universale per gli studi di Filosofia, Letteratura e Storia di Mosca.

Nonostante le tragedie familiari, a causa dell'indottrinamento martellante e
pervasivo del totalitarismo bolscevico nella società russa, Solženicyn crebbe
come il tipico uomo sovietico, corazzato ideologicamente, fedele discepolo
dell'ideologia "bolscevica" (seppur segretamente critico nei confronti di
quella che considerava la tirannide morale di Stalin ed il pervertimento di
questi degli ideali comunisti).

Nel 1940 si sposò civilmente con la prima moglie Nataša Resetovskaja; in
seguito i due divorziarono e Solzenicyn si sposò una seconda volta con rito
religioso nel 1973 assieme a Natalja Svetlova, da cui ebbe tre figli.

Costretto ad abbandonare gli studi dopo l'invasione tedesca, partì volontario
per la seconda guerra mondiale. Inizialmente, a causa della sua salute
cagionevole, fu assegnato in un posto lontano dal fronte come conducente di
carriaggi, ma poi venne trasferito su sua richiesta alla scuola per ufficiali,
dove divenne tenente d'artiglieria. Combatté successivamente con valore nella
battaglia del saliente di Kursk, sul Dnepr ed in Prussia Orientale,
guadagnandosi sul campo il grado di capitano. Grazie alle conoscenze acquisite
nella regione prussiana, pubblicò poi una delle sue opere più rilevanti:
_Agosto 1914_. Fu decorato due volte e proposto per l'Ordine della Bandiera
Rossa, per avere salvato i suoi uomini in una situazione disperata durante una
controffensiva germanica il 27 gennaio 1945. Il 9 febbraio del 1945 fu
arrestato per aver criticato Stalin in una lettera privata ad un amico. Fu
condannato a otto anni di campo di lavoro nei gulag e, scontata la pena,
all'espulsione dall'Unione sovietica[1][2].

«Per fare le camere a gas, ci mancava il gas.»

Solženicyn scontò la prima parte della condanna in campi di lavoro
correzionale di tipo misto (descritti nel dramma _Il cervo e la ragazza_ )[3].
La "fase intermedia", come la chiamò lui stesso, la passò in una _sharashka_ ,
uno speciale centro per le ricerche scientifiche avviato dal Ministero per la
sicurezza di stato; quest'esperienza riemerge in _Il primo cerchio_ ,
pubblicato nel 1968. Col passare del tempo scomparve totalmente ogni ombra di
adesione all'ideologia "staliniana". Nel 1950, ormai totalmente disilluso
sulla natura del regime sovietico, fu trasferito in un campo speciale per i
prigionieri politici, a seguito della sua rinuncia a collaborare ai progetti
del NKVD. Durante la sua permanenza nel campo speciale della città di
Ekibastūz, in Kazakistan, lavorò come minatore, muratore e operaio in una
fonderia; da quest'esperienza trarrà _Una giornata di Ivan Denisovič_.
Parteciperà allo sciopero ed ai disordini scoppiati nello stesso campo alla
fine del 1951. Negli anni di gulag, non potendo scrivere, compose centinaia di
versi imparandoli a memoria e recitandoli con l'aiuto di un rosario fatto da
alcuni prigionieri lituani con cento piccoli grani di pane ammollato e
strizzato[3].

Dal marzo 1953 Solženicyn inizia il suo esilio nello sperduto villaggio di Kok
Terek, nella steppa del Kazakistan. Durante la lunga detenzione sua moglie
aveva chiesto ed ottenuto il divorzio. Solo ed abbandonato da tutti i suoi
amici di un tempo, si ammalò di tumore ma non gli fu diagnosticato e, alla
fine dell'anno, andò vicino alla morte. Nel 1954 gli fu permesso di essere
curato nell'ospedale di Tashkent. Da quest'esperienza scrisse il romanzo
_Padiglione cancro_ e qualche eco c'è anche nel racconto _La mano destra_. Fu
durante questa decade di prigionia ed esilio che Solženicyn abbandonò il
marxismo per posizioni filosofiche diverse e per fede religiosa, diventando un
convinto cristiano ortodosso; questo cambiamento trova un interessante
parallelo in Dostoevskij e nella sua ricerca delle fede durante il periodo di
carcere trascorso in Siberia, un centinaio di anni prima. Tale cambiamento è
descritto nell'ultima parte di _Arcipelago Gulag_.

Durante questi anni di esilio e (a seguito della morte di Stalin) dopo il
ritorno nella Russia europea, Solženicyn, mentre di giorno lavorava (ha
insegnato anche nella scuola secondaria), passava le notti scrivendo
segretamente.

«Fino al 1961 non solo ero convinto che non avrei mai dovuto vedere una sola
mia linea stampata nella mia vita, ma, anche, a stento osai permettere ad
alcune delle mie più vicine conoscenze di leggere quello che scrissi perché
temevo che si venisse a sapere. [4]»

A quarantadue anni, Solženicyn avvicinò il poeta e capo redattore del _Novyj
Mir_ Aleksandr Tvardovskij col manoscritto di _Una giornata di Ivan
Denisovič_. Il romanzo venne pubblicato nel 1962 con l'esplicita approvazione
di Nikita Chruščёv – Tvardovskij capì che era necessario per un romanzo di
quel genere – e rimase l'unico lavoro di Solženicyn pubblicato in Russia fino
al 1990.

_Una giornata di Ivan Denisovič_ ebbe molto successo (venne anche paragonato
alla _Casa dei morti_ di Dostoevskij) e portò i gulag all'attenzione
dell'occidente. Provocò molte reazioni anche in Unione Sovietica non solo per
il crudo realismo e la franchezza, ma anche perché era il maggior romanzo di
argomento politico nella letteratura sovietica dagli anni venti, scritto da un
membro esterno al partito, addirittura da un uomo che era stato in Siberia per
"discorsi diffamatori" (la lettera su Stalin) su leader politici, senza per
questo subire censura. In questo senso la pubblicazione del romanzo fu un
esempio quasi senza precedenti di libertà, affrontando apertamente la politica
attraverso il mezzo letterario. Molti lettori sovietici lo capirono, ma dopo
che Chruščёv perse il potere nel 1964, il tempo per tali romanzi si avviò
lentamente verso la fine. Solženicyn non si arrese e tentò, con l'aiuto di
Tvardovskij, di pubblicare _Padiglione cancro_ in Unione Sovietica. Questo
doveva però essere approvato dall'Unione degli Scrittori Sovietici e, sebbene
molti lo avessero apprezzato, gli fu negata la pubblicazione in quanto non
corretto e sospettato di insinuazioni e affermazioni antisovietiche (questo
momento decisivo è documentato in _La quercia e il vitello: saggi di vita
letteraria_ ).

La stampa di questo lavoro fu rapidamente fermata; dato che era uno scrittore,
fu soggetto a vessazioni e, nel 1965, il KGB sequestrò molti dei suoi
manoscritti, compreso quello de _Il primo cerchio_. Nel frattempo, Solženicyn
continuava segretamente il febbrile lavoro ad uno dei suoi libri più
sovversivi, il monumentale _saggio di inchiesta narrativa_ (come definito
nella prima pagina) _Arcipelago Gulag_. Il sequestro di una delle due sole
copie del manoscritto da parte del KGB (seguito dal suicidio della sua
assistente che aveva confessato, sotto interrogatorio, il luogo dove era
nascosto) lo fece inizialmente disperare, ma gradualmente liberarsi dalla
pretesa di essere uno scrittore "ufficialmente acclamato", avvicinandolo alla
sua seconda natura, sempre più rilevante, di scrittore e testimone della
resistenza russa al totalitarismo comunista.

Sfuggito ad un tentativo di avvelenamento da parte degli organi di sicurezza
nel 1968, nel 1970 Solženicyn fu insignito del Premio Nobel per la
letteratura. A quel tempo non poté ricevere personalmente il premio a
Stoccolma, perché temeva di non poter più ritornare dalla sua famiglia in
Unione Sovietica una volta andato in Svezia. Propose di ricevere il premio in
una speciale cerimonia all'ambasciata svedese a Mosca. Il governo svedese
rifiutò l'offerta poiché tale cerimonia e la conseguente copertura mediatica
potevano turbare il governo sovietico e, quindi, le relazioni diplomatiche con
la Svezia. Alla fine Solženicyn ricevette il Premio Nobel nel 1974, dopo
essere stato espulso dall'Unione Sovietica.

_Arcipelago Gulag_ è un saggio narrativo, fra le più lucide e complete denunce
dell'universo concentrazionario. Oltre alla propria esperienza personale,
Solženicyn raccolse le testimonianze di altri 227 ex prigionieri e condusse
alcune ricerche sulla storia del sistema penale sovietico. Il saggio tratta
delle origini dei gulag all'epoca di Lenin e la vera creazione del regime
comunista, descrivendo nei dettagli la vita nei campi di lavoro, gli
interrogatori, il trasporto dei prigionieri, le coltivazioni nei campi, le
rivolte dei prigionieri e la pratica dell'esilio interno. La pubblicazione del
libro in Occidente portò la parola gulag nel vocabolario della politica
occidentale e gli garantì una rapida punizione da parte delle autorità
sovietiche.

Solženicyn, a causa della sua popolarità in Occidente, si guadagnò
l'inimicizia del regime sovietico. Avrebbe potuto emigrare anche prima
dell'espulsione, ma aveva sempre espresso il desiderio di restare nella sua
madrepatria e lavorare dal suo interno per cambiarla. In questo periodo fu
difeso dal violoncellista Mstislav Rostropovič, che a causa del suo supporto a
Solženicyn fu costretto all'esilio.

Il 13 febbraio del 1974 Solženicyn fu deportato dall'Unione Sovietica in
Germania Ovest e privato della cittadinanza sovietica. Il KGB trovò il
manoscritto della prima parte di _Arcipelago Gulag_. Proprio qualche ora prima
che venisse arrestato e mandato in esilio, il 12 febbraio 1974, Solženicyn
scrisse forse la sua opera più significativa, l'appello "Vivere senza
menzogna". Meno di una settimana dopo le autorità sovietiche agirono contro
Evgenij Evtušenko per il suo appoggio a Solženicyn.

All'esilio di Solženicyn venne dato ampio risalto dalla stampa internazionale.
Giorgio Napolitano, allora alto dirigente del Partito Comunista Italiano, su
«l'Unità» del 20 febbraio 1974, e poi su «Rinascita», definì la vicenda
"indubbiamente significativa e preoccupante", ma avallò sostanzialmente le
accuse del regime di Mosca e considerò in modo tendenzialmente «positivo» pur
se con qualche distinguo, la scelta di esiliare lo scrittore[5][6].

Dopo qualche tempo passato in Svizzera, si trasferì negli Stati Uniti invitato
dalla Stanford University per "facilitare il suo lavoro e ospitare la sua
famiglia". Andò ad abitare all'undicesimo piano della Hoover Tower, parte
dell'Hoover Institute. Solženicyn si trasferì a Cavendish, nel Vermont, nel
1976. L'8 giugno 1978 gli venne conferita una laurea honoris causa in
letteratura dalla Harvard University, al conferimento della quale tenne un
famoso discorso[7] di condanna alla cultura occidentale.

Nei successivi diciassette anni Solženicyn lavorò alacremente al suo ciclo di
quattro romanzi storici _La ruota rossa_ completati nel 1992, all'infuori di
questo portò a termine altri lavori più brevi.

Nonostante l'entusiasmo con cui fu accolto negli Stati Uniti, seguito dal
rispetto per la sua vita privata, Solženicyn non si sentì mai a casa fuori
dalla sua madrepatria. Il suo inglese non divenne mai scorrevole nonostante i
vent'anni passati in America, anche se lesse i suoi lavori in inglese fin
dalla giovinezza, incoraggiato dalla madre. Più importante, lui sdegnò l'idea
di diventare una star mediatica e di addolcire le sue idee e il suo modo di
parlare per adeguarsi al linguaggio televisivo.

Gli avvertimenti di Solženicyn sul pericolo di aggressioni comuniste e
l'indebolimento della tempra morale dell'Occidente furono generalmente ben
accolte dagli ambienti conservatori occidentali, e ben si adattarono alla
durezza della politica estera di Reagan, ma i liberali e i laicisti furono
sempre più critici, considerandolo un reazionario per il suo patriottismo e
per essere ortodosso. Venne anche criticato per la sua disapprovazione per
quella che gli sembrava la bruttezza e insipidità spirituale della dominante
cultura pop, incluse la televisione e la musica rock[ _senza fonte_ ].

«L'anima umana desidera cose più elevate, più calde e più pure di quelle
offerte oggi alla massa... dallo stupore televisivo alla musica
insopportabile.»

Nel 1990 la cittadinanza russa di Solženicyn fu ripristinata e nel 1994
ritornò in Russia con sua moglie Natalia, che era diventata cittadina
statunitense. I loro figli restarono negli Stati Uniti (più tardi il maggiore,
Ermolay, ritornò in Russia per lavorare per un ufficio con sede a Mosca di una
delle principali aziende di consulenza gestionale). Da quel momento Solženicyn
ha vissuto con la moglie in una dacia a Troice-Lykovo (Троице-Лыково) ad ovest
di Mosca, tra le dacie di Michail Suslov e Konstantin Černenko.

Dal suo ritorno in Russia nel 1994 Solženicyn ha pubblicato otto racconti
brevi, una serie di "miniature" o poesie in prosa, le memorie dei suoi anni in
Occidente e la storia in due volumi delle relazioni tra russi ed ebrei ( _Due
secoli insieme_ ). In quest'ultimo lavoro Solženicyn rifiuta l'idea che le
rivoluzioni russe del 1905 e del 1917 furono il risultato di una cospirazione
ebrea.[8] Nello stesso tempo però analizza con lucidità e con dati obiettivi
il legame popolare, culturale e politico che a lungo intercorse tra la
rivoluzione bolscevica e un'ampia fascia della comunità ebraica, un aspetto
poco noto della storia russa e sovietica.

L'accoglienza di questo lavoro conferma la figura polarizzante di Solženicyn
sia in patria che all'estero. Secondo alcuni critici il libro conferma le idee
antisemite di Solženicyn e della superiorità della Russia sulle altre nazioni.
Il professor Robert Service della Oxford University ha difeso Solženicyn
definendolo "assolutamente corretto", notando che Lev Trotsky stesso rivendicò
la sproporzione rappresentata nella burocrazia sovietica dall'elemento
ebraico.[9]

Un altro famoso dissidente russo, Vladimir Vojnovič, scrisse un polemico
studio dal titolo _Ritratto in posa da mito_ dal quale emerge un Solženicyn
egoista, antisemita e poco abile nello scrivere. Voinovič canzonò Solženicyn
anche nel suo romanzo _Moskva 2042_ ( _Москва 2042_ ), ritraendolo con
l'egocentrico Sim Simič Karnalov, un estremo, brutale e dittatoriale scrittore
che cerca di distruggere l'Unione Sovietica e, alla fine, diventa il re della
Russia. Usando una sottile argomentazione, Joseph Brodsky, nel suo saggio
_Catastrophes in the Air_ (in _Less than One_ ) asserisce che Solženicyn,
mentre era un eroe nel palesare le brutalità del comunismo sovietico, non
riuscì a vedere la probabilità che i crimini storici che lui ha portato alla
luce siano la conseguenza del carattere autoritario ereditato dalla vecchia
Russia e dello "spirito severo dell'Ortodossia" (idolatrato da Solženicyn), e
non imputabili quindi solo all'ideologia politica.

Nei suoi scritti politici più recenti, quali _Come ricostruire la Russia?_
(1990) e _Russia in collapse_ (1998) Solženicyn critica gli eccessi
oligarchici della nuova democrazia russa, opponendosi comunque a qualsiasi
nostalgia per il comunismo . Difende inoltre il moderato e autocritico
patriottismo (come opposizione ad un estremo nazionalismo), indispensabile per
l'autonomia locale in una Russia libera; manifesta inoltre preoccupazione per
il destino dei venticinque milioni di russi negli stati dell'ex Unione
Sovietica. Chiede inoltre che venga protetto il carattere nazionale della
Chiesa ortodossa russa e lotta contro l'ammissione di preti cattolici e
pastori protestanti in Russia da altri paesi. Per un breve periodo condusse un
programma televisivo dove espresse brevemente le sue opinioni. Tale programma
fu sospeso a causa dei duri giudizi che Solženicyn esprimeva, ma Solženicyn
continuò a mantenere un profilo relativamente alto nei media.

Tutti i figli di Solženicyn sono cittadini statunitensi. Uno, Ignat, è un
acclamato pianista e direttore d'orchestra.

La più completa edizione (30 volumi) delle opere di Solženicyn è in corso di
pubblicazione in Russia. La presentazione dei primi tre volumi ha avuto luogo
a Mosca.

Solženicyn morì di infarto il 3 agosto 2008, a 89 anni[10]. Il servizio
funebre fu tenuto nel Monastero Donskoj di Mosca il 6 agosto 2008[11]. Egli fu
sepolto lo stesso giorno nel luogo che si era scelto nel cimitero del
Monastero, con solenni funerali di stato.[12] Dopo la sua morte leader russi e
di varie parti del mondo lo hanno ricordato nei loro discorsi[13]. Viene
ricordato spesso anche a scuola durante lo studio del '900, e in particolare
dei totalitarismi di Stalin, Mussolini e Hitler. Egli viene definito come un
uomo forte e autorevole che si è opposto al sistema e che ha fatto conoscere a
tutto il mondo le crudeltà dei campi gulag.

"La linea di quei pochi che sanno scegliere sacrificando se stessi è la luce
che illumina il nostro futuro. Impressiona sempre questa peculiarità
psicologica dell'essere umano: nel benessere e nella spensieratezza, ha paura
anche delle più piccole contrarietà che toccano la periferia della propria
esistenza, fa di tutto per non conoscere le sofferenze altrui e le proprie
future, rinnega molte cose, perfino ciò che è importante, spirituale,
essenziale pur di conservare il proprio essere. Giunto invece alle ultime rive
della miseria dove l'uomo è nudo e privo di tutto quello che sembra rendere
bella la vita, ecco che trova improvvisamente in se stesso la risolutezza per
fermarsi all'ultimo passo e sacrificare la vita purché siano salvi i principi.
Per la prima peculiarità l'umanità non ha saputo mantenere nessuna vetta
conquistata, per la seconda si è sollevata da tutti gli abissi”.

Durante gli anni passati in occidente Solženicyn diede vita ad un intenso
dibattito sulla storia della Russia, l'Unione Sovietica e il comunismo,
cercando di correggere quelli che considerava essere i malintesi da parte
dell'Occidente.

La storiografia tradizionale giustifica la rivoluzione d'ottobre del 1917
sfociata in un violento regime totalitario come strettamente connessa alla
storia della Russia zarista, specialmente nelle figure di Ivan il Terribile e
Pietro il Grande. Solženicyn afferma che questo è fondamentalmente sbagliato
ed ha liquidato il lavoro di Richard Pipes come "visione polacca della storia
russa"[ _senza fonte_ ]. Solženicyn nota come la Russia zarista non avesse le
stesse tendenze violente dell'Unione Sovietica sottolineando che la Russia
imperiale non praticava la censura se non in rari casi[14], i prigionieri
politici obbligati al lavoro forzato e nella Russia zarista erano un
decimillesimo rispetto a quelli dell'Unione Sovietica[15]; il servizio segreto
dello zar era presente in sole tre grandi città, e non in tutta la
nazione[16]. La violenza del regime comunista non era in nessun modo
comparabile con quella minore degli zar[17].

Sarebbe, insomma, una forzatura biasimare le catastrofi russe del XX secolo
con zar del XVI e XVIII secolo quando ci sono molti altri esempi di violenza
che hanno ispirato, invece, i bolscevichi, e specialmente quello dei giacobini
nel Periodo del terrore in Francia.

Critica anche l'idea che l'Unione Sovietica fosse russa in ogni suo aspetto,
sostenendo che il comunismo era internazionale ed era scopo del nazionalismo
usarlo come uno strumento per ingannare il popolo. Una volta al potere il
comunismo tenta di cancellare ogni nazione, distruggendo la sua cultura e
opprimendo il popolo. Secondo Solženicyn infatti la cultura e il popolo russo
non erano dominanti della cultura nazionale dell'Unione Sovietica, dove non
c'era una vera e propria cultura predominante perché oppressa in favore di una
cultura ateistica sovietica; quando il regime sconfisse la paura di ribellioni
da parte delle minoranze etniche ne oppresse anche la loro cultura. Quindi, il
nazionalismo russo e la Chiesa ortodossa non dovevano essere considerate una
minaccia per l'occidente, ma piuttosto come alleati che dovevano essere
incoraggiati.[18]

Solženicyn criticò gli alleati per il ritardo con cui aprirono un nuovo fronte
in occidente contro la Germania nazista, un ritardo che fu determinante per la
dominazione e l'oppressione sovietica nelle nazioni dell'Europa orientale.
Solženicyn sostiene che le democrazie occidentali abbiano trascurato i morti e
i sacrifici tedeschi e russi pur di concludere la guerra nel modo più indolore
per le nazioni occidentali. Assegnato in Prussia Orientale come ufficiale
d'artiglieria, Solženicyn assistette a diversi crimini verso i civili tedeschi
da parte dei "liberatori" sovietici, tra cui il saccheggio indiscriminato, gli
stupri di massa e gli omicidi impuniti. Il suo poema _Notti Prussiane_ narra
di questi incidenti: il narratore racconta con toni di approvazione dei
crimini sui civili tedeschi, esprimendo il desiderio di prendervi parte. Il
poema descrive anche lo stupro di una donna polacca, scambiata per tedesca dai
soldati dell'Armata Rossa.[19]

Solženicyn non era dell'idea che Stalin fosse il creatore di uno stato
totalitario.[ _senza fonte_ ]

Nel suo discorso all'Harvard University nel 1978 Solženicyn dichiara che molti
negli Stati Uniti non capiscono la guerra del Vietnam. Anche se ci sono molti
pacifisti che sostengono la necessità di fermare la guerra il più presto
possibile, loro diventano complici "del genocidio e la sofferenza oggi imposta
a trenta milioni di persone". Retoricamente domanda se i pacifisti americani
capiscano le conseguenze che le loro azioni hanno in Vietnam chiedendo "Questi
pacifisti convinti ora sentono i gemiti del loro Vietnam?"[7]

Durante il soggiorno in occidente Solženicyn fece poche ma severe
dichiarazioni pubbliche attirandosi anche alcune critiche, in particolare da
Daniel Ellsberg che lo considerava un traditore[ _senza fonte_ ].

Solženicyn ha duramente condannato i bombardamenti della NATO in Jugoslavia
nel 1999 dicendo che "non ci sono differenze tra la NATO e Hitler".[20]

«Finché non sono venuto io stesso in occidente e ho passato due anni
guardandomi intorno, non avevo mai immaginato come un estremo degrado in
occidente abbia fatto un mondo senza volontà, un mondo gradualmente
pietrificato di fronte al pericolo che deve affrontare... Tutti noi stiamo
sull'orlo di un grande cataclisma storico, un'inondazione che ingoierà le
civiltà e cambierà le epoche.[21]»

Solženicyn descrisse i problemi sia dell'oriente che dell'occidente come "un
disastro" radicato nell'agnosticismo e nell'ateismo, riferendosi alla calamità
di un'autonoma irreligiosa coscienza umanistica. Queste posizioni lo hanno
fatto tacciare di essere reazionario, anche dagli occidentali che lo avevano
sostenuto come dissidente anticomunista.[22]

«Ha fatto un uomo su misura di tutte le cose sulla terra - uomo imperfetto,
che non è mai libero da orgoglio, interesse personale, invidia, vanità e da
dozzine di altri difetti. Ora stiamo pagando gli errori che non si sono
valutati correttamente all'inizio del viaggio. Sulla direzione dalla rinascita
ai nostri giorni abbiamo arricchito la nostra esperienza, ma abbiamo perso il
concetto di un'entità completa suprema che ha trattenuto le nostre passioni e
la nostra irresponsabilità.[7]»

Solženicyn, nei suoi ultimi anni di vita, prese posizione a favore della
reintroduzione della pena di morte in Russia, opinione respinta dal Presidente
Vladimir Putin, per il reato di terrorismo.[23]

Conversazioni con Solženicyn. Documentario in 5 parti da 45 minuti ciascuna
realizzato nel 1998 da Aleksandr Sokurov

Viene erroneamente citato come filosofo nel film Cloud Atlas

Altri progetti

