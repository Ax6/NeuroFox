**Burton Christopher Bell** (Houston, 19 febbraio 1969) è un musicista
statunitense.

È maggiormente conosciuto come frontman e uno dei membri fondatori della
Industrial metal band Fear Factory, della quale è l'unico membro fisso dalla
fondazione.[1] Il suo stile vocale mescola clean vocals e death growls,
ispirandosi a cantanti come Max Cavalera, Phil Anselmo e David Vincent.

Prima di unirsi ai Fear Factory, Bell faceva parte degli _Hate Face_. Nel 1989
si unì al chitarrista Dino Cazares e al batterista Raymond Herrera formando
gli _Ulceration_ , nome cambiato in "Fear Factory" durante gli anni novanta.
La band registra quattro album in studio prima di sciogliersi temporaneamente
nel 2002 a causa di disaccordi tra Bell e Cazares. La band si riformò nello
stesso anno, con il bassista Christian Olde Wolbers nel ruolo di chitarrista e
Byron Stroud al basso. Questa formazione registra due album. Durante il
successivo periodo di inattività della band, Cazares e Bell appianano le loro
divergenze e nel 2009 viene ufficializzata una nuova formazione, escludendo
Herrera e Olde Wolbers, che formò gli Arkaea. Il batterista Gene Hoglan fu
ingaggiato per completare la nuova formazione. Nel febbraio del 2012 Byron
Stroud viene sostituito al basso dall'ex chitarrista dei Chimaira, Matt
DeVries. Sempre a febbraio, Dino Cazares annuncia via Facebook la
pubblicazione del nuovo album "The Industrialist". Il 9 marzo Gene Hoglan
annuncia che non avrebbe preso parte al tour di promozione; il 19 aprile Mike
Heller dei Malignancy e dei System Divide è stato presentato come nuovo
batterista.

Burton C. Bell è l'unico membro ad aver partecipato ad ogni lavoro dei Fear
Factory.

Dopo la pausa dei Fear Factory nel 2005, Bell formò gli Ascension of the
Watchers con John Bechdel nello studio dello stesso Bechdel, a Mifflinburg,
PA. Questo gruppo pubblicò un EP, acquistabile esclusivamente on-line,
intitolato _Iconoclast_ nel 2005. Nell'Ottobre del 2006, Burton annuncia,
tramite il sito degli Ascension of the Watchers: "Devo concentrarmi sui Fear
Factory per un po', ma il 2007 sarà dedicato agli Ascension of The Watchers."
Il 19 febbraio, gli Ascension of the Watchers pubblicano il loro primo album
Numinosum. Questo progetto ha impegnato Bell durante la pausa con i Fear
Factory, dandogli modo di esplorare altri generi musicali.

Bell ha cantato come ospite in molti album, oltre ad aver partecipato come
cantante principale al primo album dei G/Z/R _Plastic Planet_ pubblicato nel
1995.[2] A causa degli impegni con i Fear Factory, Bell non fu il cantante nel
secondo album dei G/Z/R, _Black Science_.

Burton registrò un brano per la metal band inglese This Is Menace. La traccia
fu poi eliminata durante il mixaggio finale dell'album "No End In Sight". Nel
2008 Burton si esibì dal vivo in alcune occasioni del tour dei Ministry,
cantando canzoni come "Stigmata", "Thieves" e "So What" sostituendo alla voce
Al Jourgensen. Burton si unì a Byron Stroud per formare i City of Fire, che
pubblicarono il loro album di debutto nell'agosto del 2009.

Bell è sposato con l'artista Amy Abattoir, dalla quale ha avuto tre figli.
Precedentemente ha avuto una relazione con Tairrie B., cantante dei My Ruin.
Ha un fratello gemello chiamato Ben, anch' egli musicista. È il cantante della
Country Band "Ben Bell and the Stardust Boy's". Ben è anche librario. Burton,
quando non è in tour, è fotografo e scrittore.

Bell ha partecipato come comparsa/spettatore nel videoclip dei Nirvana "Smells
Like Teen Spirit".[3] Bell è maggiormente visibile al minuto 2:12. Le sue
canzoni preferite dei Fear Factory sono "Shock" e "Resurrection".[ _senza
fonte_ ]

