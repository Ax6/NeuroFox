Coordinate: 42°14′00″N 43°58′00″E﻿ / ﻿42.233333°N 43.966667°E42.233333;
43.966667

L' **Ossezia del Sud** ,[2][3][4] ufficialmente **Repubblica dell'Ossezia del
Sud - lo Stato di Alania** , o **regione di Tskhinvali** , è uno Stato a
riconoscimento limitato situato nel Caucaso, il cui territorio è rivendicato
dalla Georgia. La capitale dello stato è Tskhinvali[3] (38.000 abitanti), la
quale sorge sul versante meridionale del Grande Caucaso ed è un notevole
mercato agricolo. Dal 1934 al 1961 la capitale si chiamò _Staliniri_.[5]

Gli Osseti sono in origine discendenti degli Alani \- una tribù dell'Asia
centrale.[6] Divennero cristiani durante il Medioevo, sotto l'influenza
georgiana.

Durante la dominazione mongola, furono espulsi dalla loro terra d'origine
medievale, a sud del fiume Don, nell'attuale Russia, e deportati verso i monti
del Caucaso, e verso la Georgia,[7] dove formarono tre distinte entità
territoriali:

La moderna Ossezia del Sud fu annessa dalla Russia in seguito alla prima
guerra russo-iraniana (1804-1813).

Dopo la Rivoluzione Russa, l'Ossezia del Sud divenne parte della menscevica
Repubblica Democratica di Georgia, della quale il nord a sua volta divenne
parte della Repubblica Sovietica del Terek. L'area vide brevi scontri tra le
forze governative Georgiane e gli Osseti, che chiedevano l'indipendenza.
L'aggressione dei georgiani (negli anni 1918-1921) lasciò già allora i segni
profondi e cruenti sui rapporti di questi popoli.

Il governo sovietico georgiano, istituito dall'11º reggimento dell'Armata
Rossa nel 1921, creò l'oblast autonomo dell'Ossezia del Sud nell'aprile 1922.
Sebbene gli Osseti avessero una loro lingua, il russo ed il georgiano furono
garantite come lingue amministrative dell'oblast.[9]

Al giorno d'oggi, il russo è la sola lingua ufficiale usata nel paese.
All'epoca dell'Unione Sovietica vi era un certo livello di autonomia, che
comprendeva l'uso comune e l'insegnamento della lingua osseta.[9]

La tensione nella regione aumentò insieme all'incremento dei nazionalismi tra
georgiani e osseti nel 1989. Prima di allora, le due comunità avevano vissuto
in pace con l'unica eccezione del conflitto del 1920. Entrambi i gruppi etnici
avevano un alto livello di interazione ed un alto tasso di matrimoni
interetnici. Nello stesso anno, l'influente Fronte Popolare dell'Ossezia del
Sud ( _Ademon Nykhas_ ) richiese l'unificazione con l'Ossezia del Nord come un
mezzo per difendere l'autonomia osseta. Il 10 novembre 1989, il Soviet Supremo
dell'Ossezia del Sud inviò un appello per l'unione dell'Ossezia del Sud con la
repubblica autonoma dell'Ossezia del Nord, appartenente alla Russia, in
un'unica repubblica autonoma. Il giorno dopo, il Soviet Supremo della Georgia
reagì limitando l'autonomia dell'Ossezia del Sud e il Parlamento autorizzò la
soppressione dei quotidiani e delle dimostrazioni.

Dopo l'indipendenza della Georgia nel 1991, grazie al leader nazionalista
Zviad Gamsakhurdia, il governo georgiano dichiarò la lingua georgiana come
l'unico idioma amministrativo permesso nel Paese; stessa causa che anni dopo
provocherà la rivolta dei popoli russofoni in Ucraina. Durante l'era sovietica
invece, come lingua ufficiale della Repubblica socialista sovietica georgiana
vi erano il georgiano ed il russo, come assicurato dalle due costituzioni
della RSS nel 1936 e nel 1979. La decisione del 1991 causò un forte sconcerto
nell'Ossezia del Sud, i cui leader chiesero che la lingua osseta diventasse
l'idioma del loro Stato. La minoranza osseta continuò a godere di un alto
livello di autonomia, ma dovette confrontarsi con il crescente sentimento
nazionalista della maggioranza georgiana. Violenti scontri animarono la fine
del 1991, durante i quali molti villaggi sudosseti furono attaccati e dati
alle fiamme, così come subirono attacchi case e scuole georgiane a Tskhinvali,
capoluogo dell'Ossezia del Sud. In conseguenza di questi scontri, circa 1.000
persone persero la vita e tra i 60.000 e i 100.000 profughi lasciarono la
regione, rifugiandosi lungo il confine con l'Ossezia del Nord e nel resto
della Georgia. Molti profughi furono accolti nelle aree disabitate
dell'Ossezia del Nord, dalle quali Stalin attuò l'espulsione degli Ingusci nel
1944, a risoluzione del conflitto tra Osseti ed Ingusci. Solo il 15% della
popolazione Osseta vive oggi nell'Ossezia del Sud.

Nel 1992, la Georgia è stata costretta ad accettare un "cessate il fuoco". Il
governo georgiano e gli indipendentisti dell'Ossezia del Sud raggiunsero un
accordo per evitare l'uso della forza tra di loro. Fu istituita una forza di
peacekeeping costituita da osseti, russi e georgiani. Il 6 novembre 1992
l'OSCE organizzò una missione in Georgia per monitorare le operazioni di
peacekeeping. Da allora fino alla metà del 2004, l'Ossezia del Sud è stato un
territorio pacifico. Nel giugno 2004, è riesplosa la tensione a causa
dell'ultra-nazionalismo di Saakashvili, Presidente della Georgia, sostenuto
nella sua politica aggressiva degli Stati Uniti e dai loro alleati. Prese di
ostaggi, sparatorie e occasionali bombardamenti hanno lasciato decine di morti
e feriti. Un cessate il fuoco fu raggiunto il 13 agosto, ma è stato
ripetutamente violato da parte di Tbilisi.

Sebbene ci fossero periodicamente colloqui tra le due parti, alcuni progressi
sono stati realizzati dal governo di Eduard Shevardnadze (1993-2003). Il suo
successore Mikheil Saakašvili (eletto nel 2004) ha invece fatto della
riaffermazione dell'autorità del governo Georgiano una priorità politica. Dopo
aver felicemente posto fine all'indipendenza _de facto_ della provincia
dell'Ajaria nel sud-ovest nel maggio 2004, ha provato a imporre una soluzione
simile all'Ossezia del Sud. Dopo gli scontri del 2004, il governo Georgiano ha
intensificato gli sforzi per portare il problema all'attenzione della comunità
internazionale[ _senza fonte_ ]. Il 25 gennaio 2005, il presidente Saakashvili
presentò il piano Georgiano per la risoluzione del conflitto in Ossezia del
Sud all'assemblea del Parlamento del Consiglio d'Europa, riunito a Strasburgo.
Nell'ottobre dello stesso anno, il governo degli Stati Uniti e l'OSCE
espressero il loro supporto al piano d'azione Georgiano presentato dal primo
ministro Zurab Noghaideli al consiglio permanente dell'OSCE a Vienna il 27
ottobre 2005. Il 6 dicembre il consiglio dei ministri dei paesi dell'OSCE,
riunito a Lubiana, adottò all'unanimità una risoluzione a supporto del piano
di pace Georgiano, che fu successivamente respinta dall'autorità _de facto_
dell'Ossezia del Sud.

Il 26 agosto 2006, un'alta delegazione di senatori statunitensi, guidata dal
senatore dell'Arizona John McCain effettuò una visita sulle zone del conflitto
Georgiano-Osseto. Il gruppo visitò Tskhinvali ed incontrò il governatore _de
facto_ Eduard Kokoity. Parlando della sua visita a Tskhinvali, il senatore
McCain disse che il viaggio era stato "per niente produttivo". Le sue parole
furono:

«e questo perché non c'è stata una risposta diretta alla nostra questione sul
perché all'OSCE è stato impedito di fare il suo lavoro. Perché non ci sono
stati progressi alle iniziative di pace da parte della Georgia, dell'ONU,
dell'OSCE, di altre organizzazioni. Io penso che l'atmosfera laggiù si
descriva da sola da quello che vedete se guidate a Tskhinvali: un grandissimo
manifesto con una foto di Vladimir Putin, sui cui è scritto 'Vladimir Putin
nostro presidente'. Io non penso che Vladimir Putin sia ora, o sarà mai, il
presidente del suolo Georgiano[10]»

Due giorni dopo, il 28 agosto, il senatore Richard Lugar, visitando la
capitale georgiana Tbilisi, incontrò i politici Georgiani sui problemi della
missione di peacekeeping russa, affermando che "l'amministrazione USA sostiene
la determinazione del governo georgiano al ritiro delle forze di peacekeeping
russe dalle zone di conflitto in Abcasia e nel distretto di Tskhinvali"

L'11 settembre 2006, il comitato per la stampa e l'informazione dell'Ossezia
del Sud annunciò che la repubblica avrebbe indetto un referendum di
indipendenza.[11] (il primo referendum non fu riconosciuto valido dalla
comunità internazionale nel 1992[ _senza fonte_ ])[12]) il 12 novembre 2006.
Gli elettori avrebbero deciso se l'Ossezia del Sud avrebbe dovuto preservare o
meno il suo status de facto di stato indipendente. La Georgia denunciò la
mossa come un'"assurdità politica". Ad ogni modo,

«L'autorità secessionista dell'Ossezia del Sud, regione della Georgia, sta
perdendo tempo e sforzi nell'organizzazione di un "referendum di indipendenza"
a novembre [...] Non credo che qualcuno riconoscerà il risultato del
referendum. Se le persone al potere nell'Ossezia del Sud sono realmente
sensibili agli interessi del popolo che dicono di rappresentare, dovrebbero
impegnarsi in negoziati con il governo georgiano per cercare di trovare una
soluzione pacifica ed accettata a livello internazionale.[13]»

Il 13 settembre 2006 il Rappresentante Speciale dell'Unione europea per il
Caucaso meridionale, Peter Semneby, mentre visitava Mosca, disse: " _i
risultati del referendum sull'indipendenza dell'Ossezia del Sud non avranno
significato per l'Unione Europea_ ".[14] Peter Semneby aggiunse anche che
questo referendum non avrebbe contribuito al processo di risoluzione pacifica
del conflitto nell'Ossezia del Sud.

Il 5 ottobre 2006, Javier Solana, Alto rappresentante per la politica estera e
di sicurezza comune dell'Unione europea, espresse la possibilità di
rimpiazzare i peacekeepers russi con una forza dell'UE.[15] Oltre a ciò, il 10
ottobre, l'inviato dell'UE per il Caucaso meridionale Peter Semneby ammise che
"Le azioni della Russia nel caso di spionaggio con la Georgia hanno
danneggiato la sua credibilità come un peacekeeper neutrale presso i paesi
dell'UE vicini al Mar Nero"."[16]

Gli Osseti del Sud approvarono quasi all'unanimità il referendum del 12
novembre 2006, optando per l'indipendenza dalla Georgia. Il referendum fu
estremamente popolare, con una percentuale di vittoria tra il 98 ed il 99%
delle preferenze; sventolii di bandiere e feste di celebrazione si ebbero in
tutta l'Ossezia del Sud, ma dovunque gli osservatori furono poco
entusiasti.[17] I critici internazionali hanno affermato che la mossa avrebbe
potuto aggravare le tensioni regionali, ed il governo di Tbilisi accuratamente
non ne riconobbe l'esito. "Tutti hanno bisogno di capire, una volta e per
sempre, che nessun tipo di referendum o elezioni spingeranno la Georgia a
rinunciare a ciò che appartiene al popolo Georgiano per volere di Dio",
dichiarò Georgi Tsagareishvili, leader del blocco degli industriali nel
parlamento georgiano. Il 13 novembre, Terry Davis, segretario generale del
Consiglio d'Europa a 46 nazioni, definì il referendum sull'indipendenza come
"non necessario, inutile ed ingiusto" perché alle persone di etnia georgiana
non fu concesso il diritto di votare perché nella gran parte non sono in
possesso del passaporto dell'Ossezia del sud (necessario per il voto).[17]

La situazione è rimasta tesa ma tendenzialmente pacifica sino all'inizio di
agosto 2008, anche se Mosca e Tskhinvali vedevano il riarmo georgiano con
preoccupazione. Nell'ultimo anno la Georgia aveva acquistato gli aerei
d'attacco di produzione russa Su-25 dalla Repubblica di Macedonia e dalla
Bulgaria e gli elicotteri, anch'essi di produzione russa, Mi-8 dall'Ucraina.
Queste armi sono state trasportate con l'aiuto dei Marines statunitensi. Il
governo georgiano, dal canto suo, protestava con forza contro la continua
crescita economica della Russia e la sua presenza politica e militare nella
regione.

Nella notte dell'8 agosto 2008 la Georgia ha avviato un'offensiva militare
(preceduta da un attacco di artiglieria e lanciarazzi) per riconquistare il
controllo della regione contesa. Poche ore dopo la Russia è intervenuta con
l'aeronautica e ne sono nati aspri scontri intorno alla capitale regionale tra
l'esercito georgiano e i miliziani osseti, affiancati dai soldati russi
sopravvissuti che facevano parte, su mandato della NATO, delle truppe di
interposizione russo-georgiane). La 58 armata russa è arrivata a Tskhinvali il
9 agosto.

Nonostante quattro riunioni in quattro giorni del Consiglio di Sicurezza
dell'ONU, il conflitto è proseguito anche il giorno seguente. La Georgia ha
dichiarato lo stato di guerra e chiesto aiuto internazionale contro
l'intervento russo. La Svezia, gli Stati Uniti d'America, la Polonia e le tre
repubbliche baltiche hanno preso posizione in difesa della Georgia, ma nessuno
ha inviato aiuti militari, preferendo inviare sul posto diplomatici per
contrattare un cessate il fuoco.

La mattina del 10 agosto, terzo giorno di combattimenti, la Russia ha imposto
un blocco navale alla Georgia, e ha sbarcato 10.000 soldati pronti ad
attaccare la repubblica ex-sovietica.

La situazione si è aggravata nel pomeriggio dell'11 agosto con l'inizio
dell'invasione russa su larga scala del territorio georgiano. Nella serata
dello stesso giorno, quando si sono fatte pressanti le voci di una marcia
russa su Tbilisi, mirante a sovvertire il governo del presidente Saakashvili e
ad occupare il paese, quest'ultimo ha fatto sapere di aver asserragliato
l'esercito a difesa della capitale.

Secondo dei testimoni, la mattina del 16 agosto i militari russi erano ancora
dislocati nelle zone di Gori e Kareli. Altri non identificati hanno provveduto
alla distruzione di un importante ponte ferroviario che si trovava a Kaspi,
non lontano da Gori e 45 km a ovest della capitale Tbilisi, comunque ben oltre
50 km il confine dell'Ossezia del Sud.

L'8 settembre 2008 viene firmato l'accordo fra Sarkozy, presidente di turno
dell'Unione europea, e Medvedev, presidente russo, che prevede l'impegno russo
di ritirarsi da Poti entro una settimana e dal resto della "Zona cuscinetto"
entro un mese; e il passaggio della zona cuscinetto sotto il controllo di
osservatori UE (EUMM) e non dell'esercito georgiano[18]. Il 18 ottobre 2010 la
Russia si ritira dall'ultimo avamposto mantenuto in territorio georgiano, il
villaggio di Perevi[19].

Il 19 ottobre 2015, nel corso di un incontro a Tskhinvali, con l'assistente
del Presidente della Federazione Russa, Vladislav Surkov, il Presidente della
Repubblica Leonid Tibilov ha annunciato di voler indire un referendum
sull'annessione del proprio Paese alla Russia. Egli ha dichiarato che
l'attuale situazione politica li costringe ad attuare una scelta storica,
aggiungendo che quello dell'annessione alla Russia è un sogno coltivato da
secoli dal popolo dell'Ossezia del Sud. "Mosca è soddisfatta della rapidità
con cui sta evolvendo il processo d'integrazione e non vede la necessità di
stimolare ulteriormente tale processo", ha spiegato a _Rbth_ una fonte vicina
al Cremlino, il politologo Aleksey Chesnakov, ex vice direttore del
Dipartimento di Politica Interna. "Le dichiarazioni del Presidente", a detta
di questi, "non farebbero che confermare l'immutabilità delle priorità
strategiche dell'Ossezia del Sud; tuttavia ciò non presuppone comunque un
immediato avvio della procedura del referendum". Il presidente della
Commissione della Duma di Stato per gli affari della Csi, l'integrazione
eurasiatica e i rapporti coi connazionali Leonid Slutsky, ritiene anche che
l'accordo siglato a marzo di quest'anno sull'alleanza e l'integrazione sia
sufficiente. Il trattato, in particolare, prevede la fusione delle polizie
frontiera dell'Ossezia del Sud e della Russia, dei Ministeri della Difesa e
dell'Esercito; inoltre, vi sarebbe l'impegno della Russia a investire
massicciamente nell'economia dell'Ossezia del Sud. La quota di fatturato della
Federazione Russa nel bilancio della Repubblica supera il 90%. "Rispetteremo
la volontà del popolo sovrano, ma nel caso si determinasse una situazione
geostrategica complessa la questione dell'annessione alla Federazione Russa si
farebbe problematica. Attualmente mi asterrei dal dare al riguardo una
valutazione positiva o negativa" aggiunge il deputato. "Tuttavia, è difficile
ipotizzare che una personalità ragguardevole come il Presidente dell'Ossezia
del Sud non sia consapevole della situazione o non si sia consultato su tali
questioni con Mosca", rileva il direttore del Centro si studi sui paesi della
Csi, Konstantin Zatulin. "Non solo Tibilov, tra gli alti dignitari della
repubblica, a rilasciare di tanto in tanto simili dichiarazioni, là tutti sono
consapevoli che esplicitare il desiderio di ammissione non significhi
automaticamente attuare tale piano", aggiunge Zatulin, "anche se l'idea
raccoglie molti consensi tra l'elettorato.

In Ossezia del Sud, circa il 61% della popolazione è di religione cristiana
ortodossa. Fino all'indipendenza dalla Georgia, la Chiesa ortodossa locale era
parte del Patriarcato di Georgia. Successivamente, le parrocchie ortodosse
hanno proclamato la loro indipendenza dal Patriarcato di Georgia; tuttavia,
l'atto non è riconosciuto dalle chiese ortodosse canoniche[20]. La nuova
Chiesa è parte della Chiesa vetero calendarista ortodossa di Grecia - Santo
Sinodo in Resistenza come Diocesi di Alania e di Ossezia del Sud)[21].

Vi sono anche minoranze di musulmani sunniti, cristiani armeni ed ebrei.

In seguito al referendum costituzionale tenutosi in concomitanza delle
elezioni presidenziali del 13 novembre 2011, l'osseto è la prima e il russo è
la seconda lingua ufficiale.[22]

Il territorio è prevalentemente montuoso e ricco di corsi d'acqua a regime
torrentizio. Il terreno è coperto in prevalenza da foreste e pascoli che
permettono un vasto allevamento ovino; tuttavia non scarseggia l'agricoltura,
soprattutto di cereali e vitigni.

L'economia dell'Ossezia del Sud è ancora arretrata, soprattutto di basamento
agricolo, tuttavia l'industria del terziario è in incremento. va considerato,
inoltre, che riceve dei fondi dalla Russia.

Il territorio della Repubblica è diviso amministrativamente, sin dall'epoca
sovietica, in quattro Province ( _Rayon_ ):

La divisione etnica della Repubblica secondo i dati dei censimenti ufficiali.

L'ONU, l'Unione europea, l'OSCE, il Consiglio d'Europa, gli Stati Uniti e la
NATO riconoscono l'Ossezia del Sud come parte integrante della Georgia.
Tuttavia, il paese è indipendente _de facto_ dal 1991.

Il governo locale ha tenuto un secondo referendum per l'indipendenza il 12
novembre 2006, dopo che il primo referendum del 1992 non era stato
riconosciuto valido dalla comunità internazionale:[23] nella seconda
consultazione la maggioranza dei votanti si è espressa per l'indipendenza
dalla Georgia. Anche l'esito di questa consultazione popolare non è stato
riconosciuto dall'Unione europea, dall'OSCE, dalla Nato e dalla Federazione
Russa a causa della mancanza di partecipazione della popolazione di etnia
georgiana. Parallelamente al referendum secessionista ed alle elezioni, il
movimento dell'Ossezia di opposizione a Kokoity ha organizzato proprie
elezioni, nelle quali il 2% degli elettori ha votato in favore di Dmitri
Sanakoev, come presidente alternativo dell'Ossezia del Sud[24].

Le cose sono mutate in seguito alla guerra russo-georgiana del 2008, scoppiata
in seguito all'invasione dell'Ossezia del Sud da parte delle forze armate
georgiane. Il 26 agosto 2008 il Cremlino ha emanato un decreto di
riconoscimento dell'indipendenza dell'Ossezia del Sud e dell'Abcasia. Il
successivo 5 settembre il Nicaragua è stato il secondo Paese al mondo, dopo la
Russia, ad aver ufficialmente riconosciuto le due entità indipendentiste come
stati indipendenti e sovrani. Il 10 settembre 2009 il presidente del
Venezuela, Hugo Chávez, ha annunciato che anche il suo Paese riconosceva
ufficialmente l'Abcasia e l'Ossezia del Sud. Da ultimo, il 15 dicembre 2009
Nauru ha riconosciuto le due Repubbliche.

La Repubblica dell'Ossezia del sud ha stretto una alleanza con la Russia e non
sono esclusi progetti di riunificazione con l'Ossezia del Nord, attualmente
repubblica autonoma all'interno della Federazione russa.

Il 29 maggio 2018 è stato annunciato l'avvio di relazioni diplomatiche fra
Ossezia del Sud e Repubblica Araba di Siria[25].

Stati membri delle Nazioni Unite che riconoscono l'Ossezia del Sud:

Stati non membri delle Nazioni Unite che riconoscono l'Ossezia del Sud:

Stati non membri delle Nazioni Unite che riconoscono _de facto_ l'Ossezia del
Sud:

Il 15 settembre 2009 è stato concluso un Trattato di cooperazione militare con
la Russia della durata di 49 anni (rinnovabile automaticamente per altri 5).
Il Trattato prevede che la Russia assicurerà il controllo delle frontiere
terrestri e aeree della Repubblica e formerà le nuove Forze armate dello
Stato.

La bandiera dell'Ossezia del Sud è un tricolore a bande orizzontali di colore
bianco rosso e giallo. La bandiera è stata adottata con un articolo della
Costituzione il 26 novembre 1990 e confermata dal Regolamento sulla bandiera
nazionale del 30 marzo 1992. I colori simboleggiano: il coraggio (rosso), la
purezza morale (bianco), e la ricchezza e prosperità (giallo). La bandiera è
praticamente identica a quella della Ossezia Settentrionale-Alania; l'unica
differenza è la larghezza delle bande.

Stendardo medievale dell'Ossezia del Sud

Bandiera ufficiale della Repubblica

Stemma araldico ufficiale della Repubblica

Altri progetti

