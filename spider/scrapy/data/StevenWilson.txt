**Steven John Wilson** (Hemel Hempstead, 3 novembre 1967) è un musicista
inglese, conosciuto per essere stato il fondatore e frontman del gruppo
musicale rock progressivo Porcupine Tree.

Nel corso della sua carriera ha avuto all'attivo numerosi side-project, tra
cui i Blackfield (con il cantautore israeliano Aviv Geffen), gli Storm
Corrosion (con Mikael Åkerfeldt degli Opeth), Bass Communion, gli I.E.M. e i
No-Man.

Nato a Hemel Hempstead, Hertfordshire il 3 novembre 1967, Wilson scopre la
musica all'età di 8 anni quando a Natale i genitori gli regalano _The Dark
Side of the Moon_ dei Pink Floyd e _Love to Love You Baby_ di Donna Summer.
Dai Pink Floyd impara il gusto per la psichedelia, la sperimentazione e per la
musica progressive, come si vede nei suoi Porcupine Tree, mentre da Donna
Summer prende il gusto per il groove, da cui i No-Man saranno influenzati.[1]

Cominciò a suonare a 11 anni con una chitarra classica[2] e negli anni
successivi formò vari gruppi a scuola che gli fecero conoscere l'ambito _live_
, e di queste esperienze fece tesoro: infatti, con i Porcupine Tree si può
notare la sua scioltezza sul palco, con una precisione quasi maniacale nel
riproporre le canzoni il più fedelmente possibile alle registrazioni e il loro
creare un percorso musicale ben strutturato. Rimane il fatto che però
preferiva e preferisce tuttora registrare i suoi pezzi in sala piuttosto che
suonarli dal vivo (ed egli stesso ammette che sono stati i Porcupine Tree a
fargli scoprire il piacere di suonare davanti a un pubblico. Steven suona sul
palco senza scarpe e calzini, completamente a piedi nudi, perché, a suo dire,
gli permetterebbe di azionare con più disinvoltura la pedaliera degli
effetti).[3]

Tra il 1983 e il 1985 produce vari demo con due suoi gruppi: gli Altamont e i
Karma, lavori che con la crescente fama dei Porcupine Tree sono riemersi (e lo
stesso Wilson dirà che nel ritrovarli si sente come un pittore che vede appesi
i suoi primi disegni fatti da bambino): la sua prima demo sarà incisa all'età
di 15 anni. Dall'underground anni ottanta fonderà i due suoi gruppi
principali, i Porcupine Tree e i No-Man insieme a Tim Bowness, che lo
accompagneranno per il resto della sua carriera musicale.[1]

Parallelamente all'attività con gli altri suoi gruppi musicali, Wilson ha
realizzato diverso materiale da solista. Tra produzione e missaggio, invece,
Wilson ha lavorato su alcuni album degli Opeth ( _Blackwater Park_ ,
_Deliverance_ , _Damnation_ e _Heritage_ ). Ha anche collaborato
all'arrangiamento o suonato in vari album, tra cui _The Never Ending Way of
ORWarriOr_ degli Orphaned Land, _We're Here Because We're Here_ e _Weather
Systems_ degli Anathema e nell'album _Immersion_ dei Pendulum.

La prima pubblicazione a suo nome è la raccolta _Unreleased Electronic Music
Vol 1_ , uscita nel 2004. Il suo primo vero album in studio è invece
_Insurgentes_ , registrato tra dicembre 2007 e agosto 2008 e messo in vendita
in edizione limitata a novembre 2008 e successivamente a marzo 2009 nei
negozi.[4] Il disco, che artisticamente non si sposta molto dalle coordinate
stilistiche tracciate dai Porcupine Tree, vede la partecipazione di alcuni
acclamati musicisti in ambito progressive, tra cui Gavin Harrison (già membro
dei Porcupine Tree) alla batteria, Tony Levin al basso e Jordan Rudess al
pianoforte. A _Insurgents_ sono seguiti _Grace for Drowning_ e _The Raven That
Refused to Sing (And Other Stories)_ , pubblicati rispettivamente nel 2011 e
nel 2013.

Il 1º dicembre 2014 Wilson ha annunciato il quarto album _Hand. Cannot.
Erase._ , pubblicato il 2 marzo 2015,[5] a cui ha fatto seguito la raccolta
_Transience_ , uscita nel mese di settembre dello stesso anno nel formato
vinile.[6]

Il 9 maggio 2017 viene annunciato il suo quinto album solista, _To the Bone_ ,
pubblicato il 18 agosto dello stesso anno[7] e anticipato dai singoli _Pariah_
, _The Same Asylum as Before_ , _Song of I_ , _Permanating_ e _Refuge_. Il
disco, coprodotto da Wilson e da Paul Stacey, è un omaggio ai dischi pop
progressivo degli anni settanta e ha visto la partecipazione di Ninet Tayeb,
Sophie Hunger e Adam Holzman in alcuni brani in esso contenuti.[8] Tra gennaio
e maggio 2018 il disco è stato promosso dal vivo attraverso il relativo tour
svoltosi tra Europa e Nord America.[9]

Il 1º dicembre 2017 ha pubblicato _Last Day of June (The Complete Game
Soundtrack)_ , colonna sonora dell'omonimo videogioco uscito ad agosto.[10] In
occasione dell'annuale Record Store Day, il 21 aprile 2018 è stato pubblicato
il singolo inedito _How Big the Space_ , brano originariamente composto
durante le sessioni di _To the Bone_.[11]

Altri progetti

