**Ivan Venturi** (Bologna, 1970) è un imprenditore e autore di videogiochi
italiano.

Pioniere dell'industria italiana della creazione di videogiochi, iniziò a
programmare all'età di soli 13 anni con suo fratello Mirko.

Nel 1987 durante le scuole superiori pubblica _Bocce_,il primo videogioco
della Simulmondo, la prima software house italiana videoludica conosciuta
all'estero.[1][2][3]

Nel corso degli anni, mentre l'azienda si espande, assume i ruoli di designer
e direttore della produzione, pubblicando titoli celebri come _F.1 Manager_ e
_Italy '90 Soccer_ e con licenze di terze parti come "Diabolik" e "Dylan Dog",
continuando a produrre direttamente tutta la grafica pixel-art delle versioni
Commodore 64.[4]

Nel 1993 si mette in proprio e fonda Colors Arti Multimediali, con cui produce
oltre sessanta videogiochi PC per diversi editori quali Jackson Libri, Hobby &
Work, Clementoni. [5] Nel 1999 si dedica a produzioni editoriali quali i
videogiochi su CD-ROM di “Esplorando il Corpo Umano”[6] (ideazione, gamedesign
e direzione produzione) e del "L'anello dell'Imperatore" (gamedesign e
direzione produzione). Diventa consulente palinsesto della trasmissione RAI
"Videogamez" e inizia ad ampliare l’impegno nel settore educativo. Fino al
2003 produce per cabinato videogiochi in touch screen come "Europlay" e
"Dinos". Per computer il videogioco multiplayer in 3D Underground e il
videogioco 3D Ford Fusion.

Crea alcuni advergames online per conto della Alka-Seltzer e Sanbittèr.

Nel 2003 fonda "Koala Games" insieme a Max Di Fraia (programmatore e
compositore), con cui realizza diversi serious games e videogiochi
didattici.[7]

L’azienda entra nel Gruppo Armonia come società di R&S e nel 2011 cambierà
nome in "TIconBLU", producendo principalmente simulatori di guida
professionali.[8]

Nel 2007 è fondatore e docente del gruppo di studio specializzato sui
videogiochi in collaborazione con il MED – Media Education. Collabora con
l'Università di Bologna per vari laboratori di linguaggi multimediali.

Nel 2010 acquista per la sua azienda i diritti della saga di Nicolas
Eymerich,[9][10] scritta da Valerio Evangelisti e pubblicata da Mondadori, e
ne produce due videogiochi[11] (PC/MOBILE) dal 2012 al 2014, pubblicati in
maniera indipendente in Italia e con Microids a livello internazionale.

Dal 2010 fonda e organizza l’evento Svilupparty[12] insieme all’Archivio
Videoludico di Bologna e in collaborazione con AESVI.[13] L’evento è ora il
principale punto di incontro dei game developers italiani. [14] Cinque anni
più tardi fonda l’associazione Svilupparty – Italian Party of Indie
Developers, che raccoglie ogni anno oltre 200 associati, con lo scopo di
organizzare l’evento e di supportare i giovani sviluppatori nel loro percorso
professionale.

Dal 2012 collabora con la Bottega Finzioni di Carlo Lucarelli per l’area
videogames. Sempre nello stesso anno fonda " _IV Productions"_ , una attività
videoludica nella produzione di videogiochi per console e smartphone.
Citandone alcune, si ricorda la produzione di giochi come "Albedo: Eyes from
outer space" per ps4 e xbox one, "Occultus: Mediterranean cabal" e "Riot:
Civil unrest" per pc .[15]

Nel 2016 pubblica la sua biografia intitolata _Vita di Videogiochi – Memorie a
8 bit_ ,[16] libro di 256 pagine (il valore massimo che si può ottenere con 8
bit).

Generalmente Venturi ha partecipato allo sviluppo, o effettuato tutto lo
sviluppo nel caso dei primi titoli, solo della versione per Commodore 64, dove
presente.

