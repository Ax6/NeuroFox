Il **motocross** (termine mutuato dalla lingua inglese dove nasce come
composto aplologico delle parole "motorcycle" e "cross-country"), spesso
abbreviato in **cross** o **MX** , è uno sport motociclistico che si pratica
su circuiti sterrati chiusi chiamati crossodromi.

Una competizione di motocross è generalmente chiamata gara. Una gara consiste
generalmente in due manches precedute dalle qualifiche. Il motocross ha una
partenza "di massa", ovvero tutti i piloti sono allineati dietro i cancelletti
di partenza sulla stessa linea. In base al tempo ottenuto in qualifica i
piloti possono scegliere il cancelletto da cui partire. A posizioni differenti
corrispondono infatti traiettorie differenti che facilitano o meno la partenza
al pilota.

Le manche hanno generalmente un numero di giri da completare prima della
bandiera a scacchi oppure i giri da compiere sono determinati in base al tempo
(ad esempio 30 minuti + uno o due giri). I campi da cross sono generalmente
abbastanza lunghi (tra i 1.5 e i 2.5 km) e incorporano alcune zone naturali e
altre parti come le whoops (dossi artificiali bassi e brevi in rapida
successione) fatte dall'uomo o più frequentemente i salti.

A differenza del motocross, il supercross si pratica in piste interamente
artificiali, con la presenza di numerosi salti e whoops e solitamente si tiene
nei palazzetti o negli stadi ed è una specialità tipica degli Stati Uniti
d'America. Oltre al fatto che il motocross si corra all'aperto, la partenza
delle gare di cross solitamente conta circa 40 partecipanti, mentre il
supercross circa 25.

I gran premi o le gare Pro AMA tendono ad essere lunghe, solitamente 30 minuti
più due giri, mentre le gare amatoriali possono durare anche solo 10 minuti (o
meno). Quando scade il tempo un direttore di gara segnala con una tabella o
con una bandiera i giri mancanti alla fine, mentre al termine della gara viene
sventolata la bandiera a scacchi.

Il motocross è uno degli sport a motore più spettacolare, soprattutto quando i
piloti si esibiscono in salti con la moto in aria praticamente orizzontale
oppure col posteriore di "traverso" per aria (detti comunemente scrub), salvo
poi atterrare come se niente fosse, molto spettacolari sono inoltre la fase
della partenza e la prima curva.

Le prime apparizioni del cross sono avvenute in Inghilterra con gare chiamate
"scrambles" derivate dal trial, anch'esso molto popolare in Gran Bretagna. I
motociclisti europei importarono sul continente questo tipo di gare,
apportando modifiche come l'accorciamento della pista e l'aumento del numero
di giri oltre all'aggiunta di alcuni ostacoli artificiali come i salti.

Durante gli anni trenta questo sport crebbe in popolarità, soprattutto in
Inghilterra dove team ufficiali come quelli della BSA, Norton, Matchless,
Rudge, e AJS si sfidavano nelle gare. Le moto da sterrato di quell'epoca
differivano poco da quelle utilizzate per l'impiego stradale. Le competizioni
furono notevolmente utili per l'evoluzione tecnica dei motocicli.

Nei primi anni trenta i telai rigidi lasciarono posto alle sospensioni, il
forcellone posteriore fece la sua comparsa nei primi anni cinquanta. Il
periodo dopoguerra fu dominato dalla BSA che era diventata la più grande
azienda produttrice di motocicli del mondo. I piloti BSA dominarono le
competizioni internazionali degli anni cinquanta.

Nel 1952 la FIM, l'organo di governo del motociclismo internazionale creò un
campionato individuale europeo di categoria 500 cm³, questo campionato dal
1957 divenne campionato del mondo. Nel 1962 alla "500" venne affiancata una
seconda categoria di 250 cm³. Nel 1962 venne creato il campionato mondiale 250
cm³. In questo contesto divennero famose alcune aziende che equipaggiavano le
loro motociclette con motori a due tempi, infatti aziende come la svedese
Husqvarna, la cecoslovacca CZ e la britannica Greeves divennero popolari per
la leggerezza dei loro prodotti. Durante gli anni sessanta i progressi nel
campo dei motori due tempi fece sì che i più pesanti motori quattro tempi non
fossero più competitivi e quindi uscissero dalla scena mondiale. Piloti
provenienti dal Belgio e dalla Svezia cominciarono a dominare nel cross in
questo periodo.

Durante gli ultimi anni sessanta le aziende giapponesi cominciarono a lottare
con le più blasonate aziende europee per la supremazia in questo sport. La
nipponica Suzuki vinse il primo campionato del mondo della 250 nell'anno 1970,
il primo campionato che andava a finire nel palmarès di un'azienda del sol
levante alla voce "motocross". Nel 1975 fu affiancato alla 250 e alla 500
anche la classe con motori da un ottavo di litro (125 cm³). Il 1984 porterà il
primo titolo mondiale classe 125 in Italia con Michele Rinaldi alla guida di
una Suzuki privata. Il motocross cominciò a crescere di popolarità negli Stati
Uniti.

I piloti europei continuarono a dominare in tutti gli anni settanta, tuttavia
negli anni ottanta cominciarono a fare la loro comparsa sulla scena
internazionale alcuni piloti statunitensi, fino ad allora poco propensi e
interessati a correre nei campionati di estrazione europea quindi perlopiù
sconosciuti da noi. Le loro vittorie praticamente a ogni (sporadica)
apparizione fece capire a tutti che nel frattempo la scuola USA era diventata
probabilmente superiore a quella europea, difatti vinsero a man bassa nelle
competizioni a squadre per parecchi anni e vinsero anche dei titoli
individuali pur non partecipando con le loro "punte" migliori, poco
interessate a correre stabilmente in Europa.

Un segnale di inversione di tendenza si ebbe nel lontano 1990, quando un
francese dalle indubbie qualità, Jean-Michel Bayle, andò a correre i
campionati USA e l'anno seguente li batté a casa loro, vincendo praticamente
tutti i campionati a cui prese parte (Supercross, il titolo più ambito in USA,
e poi National 250 e 500, sempre battendo sul campo il suo rivale Jeff
Stanton, a quel tempo il miglior rappresentante USA). Fu una vittoria storica
per tutto il motocross mondiale. Negli anni a venire altri piloti provarono a
ripetere l'impresa, ed ancora adesso ogni tanto qualcuno ci prova, ma nessuno
è più riuscito a fare quello che ha fatto Bayle, nonostante alcuni si siano
comportati più che onorevolmente.

Attualmente i piloti USA e quelli europei nel motocross tradizionale si
possono confrontare praticamente alla pari in ogni classe di cilindrata, come
avviene ogni autunno nel Motocross delle Nazioni, la più importante
competizione a squadre, mentre nel Supercross, disciplina che richiede una
tecnica di guida ed una preparazione apposita, gli statunitensi sono
considerati ancora i più forti in assoluto ed il loro campionato "Supercross
AMA" è considerato il più prestigioso campionato indoor del mondo.

Durante i primi anni ottanta le aziende giapponesi furono promotrici di un
vero e proprio "boom tecnologico". Le tipiche moto due tempi raffreddate ad
aria con i biammortizzatori sul posteriore e i freni a tamburo furono
sostituiti dalle moto raffreddate a liquido con il monoammortizzatore e i
freni a disco. Durante gli anni novanta le sempre più restrittive norme
riguardo alle moto a miscela costrinsero le aziende a sviluppare delle moto
con motore 4 tempi. All'inizio del nuovo millennio tutte le maggiori aziende
cominciarono a gareggiare con delle moto con questo motore e i marchi europei,
come Husqvarna, Husaberg e KTM tornarono nuovamente al titolo iridato.

Recentemente si sono formate delle nuove branche di questo sport come il
Supercross, l'Arenacross, il Freestyle in cui vengono valutate le acrobazie
dei piloti e il Supermotard, molto popolare ora, in cui le moto da sterrato,
gommate da strada e con gli adeguati accorgimenti tecnici gareggiano nei
kartodromi. Inoltre sono diventate popolari anche le gare "vintage" in cui
solitamente corrono le moto antecedenti al 1975.

Dal 2004 il motocross è stato soggetto a molti cambiamenti che hanno
praticamente rivoluzionato e sconvolto la categoria, i quali hanno fatto sì
che in queste competizioni ci fossero sempre meno squadre clienti, andando a
impoverire la categoria soprattutto a causa dell'aumento dei costi di
gestione.

Il 2004 ha segnato l'inizio della fine per i motori a due tempi. Da quando
sono stati introdotti i moltiplicatori di cilindrata nei 3 campionati,
permettendo a moto 4T di correre contro moto 2T di cilindrata inferiore,
addirittura metà, nel caso della MX2, i 2T non sono più riusciti a tenere il
passo delle rivali a 4T, tant'è che sempre più raramente se ne vedono in gara.

Fino al 2007 tutte le aziende hanno mantenuto in listino i loro modelli 2T
storici (85, 125, 250 e 300) anche se le 4 aziende giapponesi che detengono
gran parte del mercato, aggiornano sempre più raramente i loro modelli a
miscela, ritenendoli meno competitivi e dedicando energie e fondi
all'evoluzione dei motori 4 tempi, i quali vengono anche dotati di sistemi
migliori, come carburatori a controllo elettronico o addirittura ad iniezione.

Lo stile di guida dei piloti da quando corrono con le 4T è cambiato, di sicuro
le 4T, dotate di questi sistemi sofisticati riescono ad avere una maggiore
coppia motrice ai medio-bassi regimi, che consente di recuperare rapidamente
da eventuali errori, senza perdere secondi preziosi.

I 4T però non hanno solo lati positivi: sono anche più costosi e più pesanti.
Anche la manutenzione è molto costosa, sia perché deve essere effettuata
frequentemente sia per il costo e il numero dei componenti.

Come contro c'è anche la curva d'erogazione, che se da un lato consente di
avere una grande spinta sin dai bassi aumentando l'arco d'utilizzo del motore,
dall'altro lato si ha anche una maggiore facilità di controllo su superfici a
bassa aderenza. Tuttavia, nella MX1 (quindi 450cm³ di cilindrata) "strappa" le
braccia ai piloti affaticandoli oltremisura, tant'è che nel corso del 2007 si
era parlato di una possibile riduzione di cilindrata nella classe maggiore,
sino a 400 o 350 cm³, per ovviare a questo problema, aumentando così tra
l'altro il numero dei piloti in grado di competere e la sicurezza.

Come in ogni sport, anche nel motocross ci sono in ballo enormi interessi
economici, che hanno portato a competere fantasiose e inedite cilindrate.

Nel 2007 la casa nipponica Honda presentò, dopo aver fatto pressioni sulle
federazioni FIM e AMA per ottenere una modifica dei regolamenti che
consentisse a delle 150 4T di gareggiare contro le 85 2T (prima potevano
correre in quella categoria le 125 4T, tra l'altro mai prodotte), la sua
piccola CR-F 150R, una minicross di all'altezza delle 85 2T, visto il
moltiplicatore di cilindrata, poco meno del doppio.

L'austriaca KTM ha risposto quindi facendo pressioni e quindi ottenendo la
possibilità di correre nella MX2 (solo nei campionati minori, ossia Europeo e
AMA Amateur, tra l'altro con regolamenti confusi e diversi) per le 144 2T,
preparando un modello specifico per alcuni piloti del campionato europeo.

La prima azienda a presentare al pubblico un 144 2T è stata TM Racing nel
2007, poi KTM ha inserito la sua SX 144 (ridenominata SX 150 nel 2009) nel
listino dei modelli per l'anno 2008, già disponibili da luglio 2007. Per
ottenere reali vantaggi dall'aumento di cilindrata di 19 cm³ è stato
necessario, per ambo le case che finora hanno presentato i loro modelli,
riprogettare il motore, dove in alcuni casi si è solo aumentando l'alesaggio
tramite l'applicazione di un kit di maggiorazione come nel caso della Yamaha
che è passata dalle misure 54x54,5 a 58x54,5, mentre in altri si è anche
riprogettata la corsa e riprogettando alcuni organi in funzione di ciò, come
nel caso della KTM che è passata dalle misure 54x54,5 a 56x58,5 o della TM che
è passata dalle misure 54x54,5 a 56x58.

Vi sono due federazioni dominanti sullo scenario mondiale del cross: FIM
(Federazione internazionale del motociclismo) e AMA (Associazione
motociclistica americana). Il campionato AMA comincia a maggio e termina a
settembre e consiste in 12 prove nelle 12 maggiori piste degli USA. Ogni
evento si tiene nei sabati consecutivi. Ci sono due categorie: "Motocross" e
"Motocross Lites", ognuna delle quali è formata da due manches di 30 minuti +
due giri e ogni categoria impiega la pista per circa due ore.

Il campionato del mondo si tiene prevalentemente in Europa, con alcune
trasferte in Sudafrica, Brasile e Giappone. Il formato è simile a quello AMA
ovvero due classi, MX1 e MX2 con due gare per ogni categoria, tuttavia il
mondiale è più lungo, infatti solitamente ha 16 o più gran premi.

Solitamente al termine dei due campionati AMA e FIM si tiene il "motocross
delle nazioni". In questo particolare tipo di gara si corre a squadre, ogni
pilota quindi corre per la propria nazione. Ogni nazione porta 3 piloti, nel
motocross delle nazioni del 2006 l'Italia ha schierato Tony Cairoli, David
Philippaerts e Cristian Beggi. Vi sono 3 categorie (MX1, MX2 e Open), 3
manches e ogni pilota corre due volte, infatti i piloti corrono manches miste:
MX1-MX2, MX1-Open e MX2-Open.

Le moto per le gare individuali hanno una cilindrata compresa tra i 50 e i 550
cm³. Nei primi anni del motocross la classe 500 era considerata la "classe
regina". Comunque, con l'evoluzione tecnologica nella "classe Open", sempre
meno piloti erano in grado di contenere l'esuberante potenza dei
monocilindrici due tempi e portarli al limite. le 250 divennero quindi più
maneggevoli e più veloci e quindi la loro categoria divenne la "premier
class".

La differenza più grande tra le varie moto è il loro motore: due o quattro
tempi. Alle origini, ovvero negli anni precedenti al 1965, tutte le moto erano
4 tempi, tuttavia con l'evoluzione dei motori a miscela, più leggeri e
potenti, i 4 tempi persero la loro posizione di leader, per lasciarla ai due
tempi che dominarono le competizioni negli anni settanta, ottanta e novanta.
Durante i primi anni ottanta si ebbe un'altra notevole evoluzione tecnologica,
infatti sulle moto da gara cominciarono a comparire il raffreddamento a
liquido, i freni a disco e il monoammortizzatore, mentre nella prima metà
degli anni ottanta vennero aggiunte le valvole di scarico, che alla fine degli
anni ottanta portarono i 125 a livelli di potenza e coppia superiori ai 125
attuali. Negli anni novanta, soprattutto negli Stati Uniti, si cominciarono a
preferire i quattro tempi ai due tempi, questi ultimi, sebbene più potenti e
più leggeri a parità di cilindrata, erano molto più inquinanti, bruciando olio
assieme alla benzina.

Per far sì che i quattro tempi potessero competere con i due tempi si adottò
il cosiddetto "moltiplicatore di cilindrata", ovvero la possibilità per le
moto 2T di correre contro moto 4T di cilindrata praticamente doppia (125 2T vs
250 4T e 250 2T vs 450 4T) per quanto riguarda le classi MX1 e MX2. Per la
classe MX3, invece, le cilindrate ammesse divennero fino a 500 cm³ per le moto
a 2T e fino a 650 cm³ per quelle a 4T. Questa categoria continuò ad essere
titolata come mondiale nonostante avesse perso molta della sua popolarità, a
causa in primis di scelte del gestore attuale dei campionati (Youthstream, che
ne detiene i diritti di divulgazione acquistati dalla FIM), fino alla sua
abolizione definitiva nel 2014.

Yamaha ha introdotto per prima i 4 tempi nel cross con la YZ400F, seguita poi
dalla YZ426F e infine da moto con cilindrata standard massima di 450 cm³ (YZ
450F). Altre aziende seguirono la strada intrapresa dalla casa dei 3 diapason
accantonando i due tempi per dedicarsi ai quattro tempi, in cui i progressi
tecnologici da fare erano e sono ancora molti. Con il loro sviluppo, la
potenza sviluppata dai quattro tempi superò quella dei due tempi. Nel 2006
anche in una delle ultime categorie dominata dai due tempi, l'85 cm³, vennero
cambiati i regolamenti dalla FIM, consentendo ai quattro tempi 150 di correre
contro gli 85. Nell'estate del 2006 la Honda ha presentato per prima un cross
da competizione 150: il CRF 150R, una sofisticata minicross raffreddata a
liquido con quattro valvole e la configurazione della distribuzione UNICAM,
ovvero con un singolo albero a camme in testa.

I piloti sono spesso (ma non sempre) classificati nelle varie categorie in
base alla cilindrata delle moto.

Le moto da cross hanno sospensioni con corsa molto lunga e regolabili in base
al terreno, sia il tipo che le condizioni, ed alla pista, più o meno veloce,
con salti più o meno lunghi. Nelle sospensioni regolabile è la parte
idraulica: il freno in compressione ed il freno in estensione; i moderni
ammortizzatori posteriori hanno anche la regolazione del freno in compressione
per le alte e basse velocità (velocità della sospensione, non della moto). Lo
scopo di avere sospensioni a punto è quello di avere più trazione possibile in
tutti i punti della pista, di poter sopportare gli atterraggi dai salti senza
"andare a pacco" e di stancare meno possibile il pilota.

Per alleggerire al massimo possibile le moto, senza toccare elementi
strutturali, le moto da cross sono prive di tachimetro, avviamento elettrico
(anche se ultimamente si sta sempre più venendo alcune case che lo propongono
a causa delle difficoltà di avviamento delle quattro tempi) e luci (anche per
minimizzare l'assorbimento di potenza ed avere un generatore più piccolo e con
minor effetto volano). Parti speciali per alleggerire (in carbonio o ergal) le
moto oppure componenti del motore speciali sono prodotte dalle fabbriche e
venduti a parte.

A causa delle particolari conformazioni delle varie zone dei tracciati, i
piloti spendono la maggior parte del tempo ad assorbire i colpi con le
ginocchia. Per questo la sella delle moto da cross è molto lunga e le spalle
sono in materiale antiscivolo, per consentire al pilota di spostare il proprio
peso lungo l'asse della moto e quindi caricare il peso sulla ruota motrice,
per assorbire meglio i colpi oppure per caricare le sospensioni prima di un
salto.

Stranamente, a differenza degli altri sport a motore le cross si possono
trovare già in condizioni "pronto gara" preparate dalle aziende a prezzi non
eccessivi. Comunque ogni pilota modifica la sua moto per adeguarla al proprio
stile di guida (ad esempio sacrificare la spinta agli alti regimi per avere
maggiore potenza ai bassi regimi, la rigidità dello sterzo o la posizione del
"sistema di lancio") oppure per adeguarla alle condizioni della pista (gomme,
setting sospensioni)

Uno degli aspetti principali del motocross è che per gareggiare ai massimi
livelli, oltre a una buona dose di esperienza, è necessario essere molto
allenati e in condizioni fisiche e mentali perfette. Questo sport sollecita
moltissimo i polsi, le spalle e le ginocchia dei piloti. Tutto ciò può essere
capito guardando un crossista passare su delle Whoops o dentro a dei canali a
gas "spalancato". Il pilota deve mantenere un controllo precisissimo del
motociclo poiché anche un minimo errore in zone come le rampe di salto prese a
tutta velocità può costare caro. Le moto che corrono nei mondiali pesano circa
110 (da 90 a 120) kg con un motore che sviluppa una potenza di circa 60 CV. Le
braccia e le gambe dei crossisti sono in costante movimento durante tutta la
gara per controllare la moto, assorbire i colpi durante gli atterraggi e
assorbire le whoops.

Il "National Sport Health Institute" di Englewood, in California ha monitorato
alcuni crossisti nei primi anni ottanta (oltre che a calciatori e a giocatori
di football americano) per compiere uno studio sul sistema cardiovascolare
degli atleti. I risultati hanno dimostrato che il cuore dei crossisti è
sollecitato, e quindi allenato, più di qualsiasi altro sportivo di altre
discipline esaminate. (Articolo originale apparso su _DirtBike_ nel 1980.
Intervista con Brad Lackey, campione del mondo e partecipante al monitoraggio,
apparso su _Racer X Illustrated_ nel 2004 here)

Disciplina dove i piloti devono esprimersi in acrobazie mozzafiato, in questa
disciplina si usano esclusivamente i motori due tempi per la loro leggerezza e
semplicità di guida

Questa è la variante più vicina al Motocross, dove a differenza del Motocross
si hanno circuiti più compatti (quasi sempre al chiuso), muniti di salti in
numero maggiore e più spettacolari.

In questa disciplina si usano moto da Cross, con coperture stradali slick
intagliate a mano, queste moto infatti vengono guidate su circuiti misti
asfalto terra.

Ultimamente ci sono adulti che corrono con delle minimoto di cilindrata
compresa tra i 50 cm³ ed i 190 cm³ a 2 o a 4 tempi, chiamate pit-bike o
minibike. Il progetto originale delle pitbike era di produrre delle moto in
miniatura per permettere ai piloti di cross di muoversi dentro i paddock. La
moda dei pit-bike deriva da ciò e la gente cominciò a gareggiare con queste
moto. Le uniche definizioni da parte di organi ufficiali riguardo alle
"pitbike" riguardano le gomme ovvero 12" all'anteriore e 10 al posteriore.
Nessuna delle grandi case produttrici di moto da cross, ovvero Honda, Suzuki,
Kawasaki, Yamaha e KTM ha nel loro listino delle pitbikes, tuttavia alcune
altre aziende stanno cominciando a vendere moto progettate solo per questo
scopo. Questa mania è predominante nella parte meridionale della California,
comunque si sta espandendo in tutto il continente americano e anche in altri
paesi. Le pitbikes da cross sono anche state trasformate in "minimotard" che
gareggiano nei kartodromi. I piloti indossano un misto tra abbigliamento da
cross e da strada.

L'organismo direttivo di questo sport è la federazione internazionale del
motociclismo, la FIM, con le varie federazioni nazionali:

  

Altri progetti

