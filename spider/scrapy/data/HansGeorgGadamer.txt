«L'essere che può venir compreso è linguaggio.»

**Hans-Georg Gadamer** (Marburgo, 11 febbraio 1900 – Heidelberg, 13 marzo
2002) è stato un filosofo tedesco, considerato uno dei maggiori esponenti
dell'ermeneutica filosofica grazie alla sua opera più significativa, _Verità e
metodo_ ( _Wahrheit und Methode_ , 1960). È stato allievo di Paul Natorp e
Martin Heidegger.

Gadamer studiò all'Università di Breslavia, passando poi a quella di Marburgo
dove, nel 1922, conseguì il dottorato di ricerca presso la cattedra di Paul
Natorp con una tesi su _Das Wesen der Lust nach den platonischen Dialogen_ (
_L'essenza del piacere nei dialoghi di Platone_ ). Nel 1929 ottenne la libera
docenza, mentre dieci anni più tardi divenne professore ordinario, e nel
biennio 46-47 rettore dell'Università di Lipsia. Insegnò poi all'Università di
Francoforte, quindi a Heidelberg, prendendo la cattedra che era stata di
Jaspers, incarico che tenne fino al 1970. Durante questo periodo completò la
sua opera principale, _Verità e metodo_ (1960). Nel 1973 divenne accademico
dei Lincei, nel 1990 venne nominato cittadino onorario di Napoli e nel 2000
gli venne conferita la cittadinanza onoraria di Palermo. Morì il 13 marzo 2002
all'età di 102 anni in una clinica universitaria di Heidelberg.

Il nucleo fondamentale della ricerca filosofica di Gadamer si muove sul
terreno dell'ermeneutica. La parola "ermeneutica" è di etimo greco e rinvia
alla _hermeneutiké téchne_ [ἑρμηνευτική τέχνη], termine che allude a una
costellazione di significati legati all'attività del tradurre,
dell'interpretare, e che a sua volta deriva da _hermeneúo_ [ἑρμηνεύω], verbo
che riecheggia Hermes – il nunzio degli dèi.

In passato l'ermeneutica era una dottrina tecnica che si occupava
dell'interpretazione dei testi sacri o delle leggi. Intesa nel senso
disciplinare del termine, l'ermeneutica è un prodotto essenzialmente moderno.
È in quest'epoca che Friedrich Schleiermacher apre la strada a quella che
stava per diventare una disciplina filosofica vera e propria. Il problema
posto dall'autore era di vedere quali fossero le condizioni preliminari del
comprendere, per mezzo delle quali gli interpreti avrebbero potuto evitare
ogni fraintendimento durante la ricostruzione ( _Hineinversetzung_ ,
letteralmente: trasferimento interno) dell'opera.

In questo senso, il compito dell'interprete consisteva non solo nel catturare
le intenzioni esplicite dell'autore originario, ma di esplicitare la traccia
del "non-detto" sotteso a ogni intento consapevole. Ma se per Schleiermacher
il circolo ermeneutico era concluso grazie a un trasferimento empatico, per
Wilhelm Dilthey, epistemologo delle scienze dello spirito, rimane un compito
mai concluso né mai pacificato. Tuttavia, Dilthey riteneva ancora che la
comprensione dovesse raggiungere la medesima oggettività propria delle scienze
della natura.

In evidente opposizione alla pretesa di monopolio rivendicata dalla
metodologia delle scienze empiriche, Martin Heidegger rappresenta un punto di
svolta per la storia dell'ermeneutica. Egli prese a occuparsi del problema
dell'ermeneutica per sviluppare, con intenti non più epistemologici ma
ontologici, la struttura della precomprensione. Secondo Heidegger, infatti, il
comprendere rappresenta un modo di essere dell'Esserci ( _Dasein_ ), la cui
esistenza è influenzata da una comprensione preliminare del mondo.

A partire da questo assunto, Gadamer giunge a interrogarsi sulle modalità del
comprendere ermeneutico. Per Gadamer, non è possibile tornare indietro
rivivendo il passato in modo oggettivo, poiché l'esistenza presente è
influenzata da una serie di conoscenze stratificate che anch'egli chiama "pre-
comprensioni" ( _Vorverständnisse_ ) o, più semplicemente, "pregiudizi". Ora,
sostiene Gadamer, quando ciascuno emette un giudizio è influenzato dalla
propria visione del mondo ( _Weltansicht_ ), che tuttavia non costituisce un
inconveniente, bensì una condizione fondamentale del processo cognitivo.

È per questa ragione che egli può affermare che: "Di per sé, pregiudizio
significa solo un giudizio che viene pronunciato prima di un esame completo e
definitivo di tutti gli elementi obiettivamente rilevanti"[1]. Secondo questo
punto di vista, il pregiudizio non va eliminato, ma abitato con una certa
_phrónesis_ ("saggezza", o meglio ancora "prudenza", termine che richiama il
latino _pro-videre_ ovvero la capacità di "guardarsi [ _se videre_ ] intorno [
_pro_ ]"), concetto che Gadamer recupera esplicitamente da Aristotele:
"L'interprete", prosegue Gadamer, "non può proporsi di prescindere da sé
stesso e dalla concreta situazione ermeneutica nella quale si trova"[2].

È così che si viene a configurare il "circolo ermeneutico". Ogni
interpretazione è infatti influenzata dai nostri pregiudizi storici, nel senso
che le nostre conoscenze che caratterizzano la comprensione del presente sono
determinate da una continua stratificazione di nozioni che si formano grazie
al costante dialogo tra l'opera e i suoi interpreti. Tale circostanza trova
un'illustrazione nell'importante, e talvolta frainteso, concetto di "fusione
degli orizzonti" ( _Horizontverschmelzung_ ), il processo che porta il
fruitore del testo all'interno del circolo ermeneutico, in cui si fondono due
orizzonti: quello dell'interprete, formatosi entro la tradizione e la
precomprensione del presente, e quella del testo, che porta con sé l'insieme
di tutte le interpretazioni e tradizioni che ha vissuto.

Riportiamo le principali traduzioni italiane:

L'editore Marietti sta curando la traduzione e la pubblicazione delle _Opere
di Hans-Georg Gadamer_ ( _Gesammelte Werke_ , Tübingen 1976 e sgg.).

Su Gadamer e sull'ermeneutica filosofica:

Altri progetti

