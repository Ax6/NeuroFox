**Tracy Lamar "T-Mac" McGrady jr.** (Bartow, 24 maggio 1979) è un ex cestista
statunitense.

Fin dai tempi dell'high school McGrady ha sempre indossato la maglia numero
uno in onore di Penny Hardaway. Nell'estate del 2007 è stato in Darfur a
visitare i campi per i rifugiati, in favore dei quali ha organizzato diverse
iniziative benefiche; sul viaggio di T-Mac è stato poi realizzato un
documentario intitolato _3 Points_. Nel 2009 ha deciso di cambiare il suo
numero di maglia da uno a tre per promuovere il documentario e le sue
iniziative umanitarie in Darfur.

Si è sposato con Clerenda Harris il 12 settembre del 2006 a Los Cabos, in
Messico. La coppia ha due figli: Layla Clarice, nata il 25 gennaio 2003, e
Laymen Lamar, nato il 27 dicembre 2007.[1] Tracy ha un altro figlio, avuto con
una donna di Bradenton, Florida, il cui nome è Pearl Vega.[1]

È cugino di terzo grado del cestista Vince Carter, con il quale ha militato
insieme nelle file dei Toronto Raptors.[2]

Ha un fratello di nome Chancellor (detto "Chance") che ha giocato a basket con
i Memphis Tigers.[3]

È inoltre apparso sulla copertina del videogioco _NBA Live 07_.

McGrady è stato uno _swingman_ : poteva giocare ala piccola o guardia. Era un
ottimo scorer, vincitore per due volte consecutive della classifica
realizzatori (2002-2003: 32.1 ppg, 2003-2004: 28 ppg).[4] _T-Mac_ , inoltre, è
ricordato per la sua verticalità e per la sua abilità nella schiacciata (skill
che condivide con il cugino _Vinsanity_ ):[5] è stato lui l'inventore della
_remix_ ,[6][7] ovvero della schiacciata che si effettua buttando la palla
contro il tabellone in contropiede e schiacciando al volo.[6][7]

McGrady, che gioca sia da guardia che da ala piccola, è uno dei primi
giocatori passati alla lega professionista direttamente dalla high school (la
Mt. Zion Christian Academy) senza passare prima per il college. Fu la nona
scelta nel draft NBA 1997 dai Toronto Raptors. Il general manager dei Chicago
Bulls Jerry Krause aveva organizzato uno scambio immediato per mandare Scottie
Pippen a Vancouver in cambio della quarta scelta assoluta, che avrebbe usato
per prendere McGrady. Krause fu costretto ad abbandonare lo scambio quando
Michael Jordan minacciò di ritirarsi se fosse andato in porto.

La sua carriera ebbe una svolta significativa quando andò a giocare negli
Orlando Magic in cambio della loro prima scelta nel draft dell'anno successivo
(2000) coronando il suo sogno di vestire la maglia n.1 di Orlando, appartenuta
al suo idolo di sempre Penny Hardaway. Nella stagione 2000-01 vinse il " _Most
Improved Player Award_ " (MIP) e fu selezionato per partecipare all'All Star
Game nel quintetto della Eastern Conference. Lui e Grant Hill erano ritenuti i
migliori giocatori degli Orlando Magic ma, vista la lunga serie di infortuni
di Hill, McGrady divenne il punto di riferimento della squadra. Nella stagione
2002-03 si affermò come miglior realizzatore della lega con una media di 32,1
punti a partita. Nella stagione 2003-04 otterrà poi nuovamente questo primato
segnando 28 punti a partita stabilendo anche il record stagionale mettendo a
referto 62 punti contro i Washington Wizards il 10 marzo 2004, diventando il
quarto giocatore negli ultimi 12 anni a segnare più di 60 punti in una
partita.

In ogni caso, Orlando ottenne un pessimo risultato stagionale totalizzando il
peggior computo di vittorie. McGrady viene accusato di non dare il massimo
durante le partite, e il rapporto con il general manager John Weisbrod
peggiorò. Subito dopo, Weisbrod decise di scambiare lo scontento McGrady per
non rischiare di perderlo l'anno successivo al momento della scadenza del
contratto.

Il 29 giugno 2004, McGrady e Juwan Howard vennero ceduti agli Houston Rockets
in uno scambio che coinvolse 7 giocatori tra i quali Steve Francis, ceduto ai
Magic.

Il 9 dicembre 2004 mette a segno 13 punti negli ultimi 35 secondi della
partita contro i San Antonio Spurs, realizzando una delle migliori performance
nella storia dell'NBA. I Rockets vinsero 81-80. Nella sua prima stagione a
Houston, McGrady giocò con Yao Ming, centro cinese, finendo la stagione al
quinto posto nella Western Conference.

Pur essendo considerato per molti anni uno dei migliori giocatori della NBA,
T-Mac è stato spesso accusato dai critici di non essere un vincente[8] e di
essere svogliato[9] (e a fine carriera T-Mac ammetterà di non essersi allenato
sempre bene),[10] per il fatto che nessuna delle sue squadre ha mai superato
il primo turno nei play-off (a volte anche a causa di compagni non sempre
all'altezza). Le critiche non hanno potuto che aumentare dopo quanto
verificatosi nei play-off 2009, dove gli Houston Rockets (privi
dell'infortunato McGrady) sono riusciti invece ad approdare al 2º turno.

Ma il vero problema che ha attanagliato la carriera di McGrady sono gli
infortuni. Nell'annata 2005-06 il giocatore degli Houston Rockets è stato
costretto a saltare metà della stagione regolare per colpa dei dolori alla
schiena. A metà della stagione 2008-09 ha dovuto fermarsi nuovamente a causa
dei ricorrenti dolori al ginocchio sinistro, che lo hanno tormentato per tutto
l'anno, rendendo necessario un intervento chirurgico che ha posto fine alla
sua stagione.

Nella stagione 2009-10, dopo avere cambiato numero di maglia (ha scelto il
numero 3), non ha disputato molte partite per gli Houston Rockets e così il 18
febbraio 2010 è stato coinvolto in uno scambio multigiocatore (che ha compreso
anche Kevin Martin) ed è finito ai New York Knicks, dopo essere passato anche
per i Sacramento Kings.

A New York McGrady nella sua prima partita mette a referto 26 punti contro gli
Oklahoma City Thunder. È stato inserito subito nel quintetto titolare come
guardia, e in un'occasione il coach Mike D'Antoni ha voluto testarlo anche nel
ruolo di playmaker, fornendo un'ottima prestazione. Dopo i promettenti inizi,
però, T-Mac dimostra di essere l'ombra del giocatore che era: chiude infatti
la stagione con appena 8,2 punti di media in 24 partite giocate (tutte in
quintetto base). Nonostante questo risulta il giocatore nella NBA con il
salario maggiore per la stagione 2009-10 (23.239.570 $).

Scaduto il contratto con i Knicks, nell'estate 2010 diventa _free agent_. Dopo
aver cercato di accasarsi ai Chicago Bulls (dall'estate 2009 McGrady è seguito
da Tim Grover, preparatore atletico di Chicago) firma un contratto annuale al
minimo salariale con i Detroit Pistons. Anche nella scelta di andare a Detroit
ha avuto un peso la presenza di un ottimo preparatore atletico: McGrady ha
infatti dichiarato di "sentirsi in buone mani" a proposito di Arnie Kander,
preparatore dei Pistons, che ha rivitalizzato la carriera di giocatori con
gravi infortuni alle ginocchia come l'ex-Piston Antonio McDyess[11].

Il 9 dicembre 2011, dopo la fine del lockout NBA, firma un contratto annuale
per gli Atlanta Hawks. Disputa in totale 52 partite, mettendo a referto 273
punti.

Il 9 ottobre 2012 comunica ufficialmente il suo trasferimento ai Qingdao
DoubleStar, squadra del massimo campionato cinese[12].

Il 16 aprile 2013 i San Antonio Spurs comunicano di aver ingaggiato McGrady
per i play-off dopo avere tagliato Stephen Jackson; con gli Spurs disputa
complessivamente 6 incontri con gli speroni che hanno perso l'anello solo in
una finale molto combattuta con i Miami Heat.

Il 26 agosto annuncia ufficialmente il ritiro dall'attività cestistica in
NBA.[13]

Nel settembre 2017 viene introdotto nella Basketball Hall of Fame.[14]

Abbandonata la carriera cestistica, nel 2014 ha manifestato l'intenzione di
intraprendere una parentesi nel baseball. Il 10 maggio 2014 ha fatto il suo
debutto con i Sugar Land Skeeters, squadra della Atlantic League, venendo
tuttavia indicato a fine partita come lanciatore sconfitto[15]. Il 16 luglio
2014 ha giocato l' _Atlantic League All Star Game_ , durante il quale ha
realizzato il suo primo e unico strikeout di tutta la carriera, che si è
conclusa dopo questa partita come annunciato dal giocatore. In 4 partite di
regular season di Atlantic League, McGrady ha lanciato 6,2 inning complessivi,
concedendo 4 valide e 5 punti[16].

Altri progetti

