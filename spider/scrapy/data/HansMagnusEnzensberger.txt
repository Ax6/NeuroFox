**Hans Magnus Enzensberger** (Kaufbeuren, 11 novembre 1929) è uno scrittore,
poeta, traduttore __ ed editore tedesco. Ha scritto anche sotto lo pseudonimo
di _Andreas Thalmayr_ e _Linda Quilt_. Vive a Monaco.

Enzensberger ha condotto studi di letteratura e filosofia presso le università
di Erlangen, Friburgo in Brisgovia, Amburgo e alla Sorbona di Parigi,
ricevendo un dottorato nel 1955 per una tesi sulla poesia di Clemens Brentano.
Fino al 1957 ha lavorato come scrittore radiofonico a Stoccarda. Ha
partecipato a diverse riunioni del Gruppo 47. Nel decennio 1965-1975 ha
pubblicato la rivista "Kursbuch". Dal 1985 pubblica a Francoforte la
prestigiosa collana di libri _Die Andere Bibliothek_ ( _L'altra biblioteca_ )
che attualmente conta circa 250 titoli. Enzensberger è inoltre il fondatore
del mensile _TransAtlantik_. I suoi libri sono stati tradotti in più di 40
lingue. In Italia è conosciuto, oltre che per essere stato citato in _Caro
diario_ di Nanni Moretti (come modello di intellettuale che rifiuta di
assoggettarsi al mezzo televisivo), soprattutto per il suo libro per bambini
_Il mago dei numeri_ , diventato un best seller anche per gli adulti.

Hans Magnus è il fratello maggiore dello scrittore Christian Enzensberger.

In molte delle sue poesie Enzensberger adotta un registro ironico e
sarcastico. Per esempio, la poesia "Classe media blues" è composta da un
elenco di luoghi comuni tipici della classe media intervallati dalla frase
"non ci possiamo lamentare" ripetuta svariate volte, e si conclude con "ma che
stiamo aspettando?"

Molte di queste poesie, inoltre, trattano in modo polemico tematiche socio-
economiche. Enzensberger ha vissuto molti anni nella Cuba di Fidel Castro.
Benché sia principalmente un poeta e un saggista, Enzensberger ha realizzato
anche opere teatrali, cinematografiche, radiodrammi, reportage, traduzioni,
romanzi e libri per bambini.

Altri progetti

