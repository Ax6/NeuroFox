**Bella Achatovna Achmadulina** (in russo: Белла Ахатовна Ахмадулина?; Mosca,
10 aprile 1937 – Mosca, 29 novembre 2010) è stata una poetessa russa.

Nata da padre tataro e da madre italo-russa[1], con la raccolta di liriche _La
corda_ (1962), improntate a un arduo tecnicismo verbale, si pose in prima
fila, insieme a Evtušenko (che fu suo primo marito) e Andrej Voznesenskij,
nella nuova generazione poetica poststaliniana, cui il recente disgelo aveva
consentito una certa libertà di ispirazione e il distacco dalla retorica
ufficiale. Nell'ambito di un severo, tradizionale impianto metrico, la
Achmadulina ha condotto un'originale ricerca sul linguaggio, attenta alle
inflessioni gergali, ma sempre guidata da un'ansia di purezza espressiva e
della fede nella funzionalità simbolica della parola. Nelle sue raccolte più
recenti ( _Lezioni di musica_ , 1969; _Poesie_ , 1975; _Il mistero_ , 1983),
così come nelle liriche apparse su giornali e riviste (anche nel circuito
clandestino del _samizdat_ ), esprime la meditazione sul destino
dell'intellettuale nel mondo moderno e il virtuosismo stilistico lascia il
posto a una più contenuta maturità d'espressione. Altre sue opere furono
_Tormenta_ (1977), nell'almanacco _Metropol_ (Mosca 1979), il racconto _Molti
cani e un cane_. Le poesie di Bella Achmadulina sono state pubblicate in
Italia nelle raccolte _Poesie scelte_ (a cura di Donata De Bartolomeo,
pubblicato dalla Fondazione Marino Piazzolla, 1993) e in _Poesia_ (Spirali
1998).

Altri progetti

