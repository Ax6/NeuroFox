di Joseph-Siffred Duplessis (1777, Reggia di Versailles).

**Luigi XVI di Borbone** (Versailles, 23 agosto 1754 – Parigi, 21 gennaio
1793) è stato re di Francia dal 1774 al 1792; dal 1º ottobre 1791 regnò con il
titolo di "re dei Francesi" fino al 10 agosto 1792, giorno della sua
deposizione.

Inizialmente amato dal popolo, sostenne la guerra d'indipendenza americana, ma
non fu in grado di comprendere appieno gli eventi successivi in patria.
Durante la Rivoluzione venne chiamato **Luigi Capeto** , in quanto discendente
di Ugo Capeto, fondatore della dinastia, nell'intenzione di dissacrarne lo
status di re, e soprannominato derisoriamente _Louis le Dernier_ (Luigi
Ultimo; in realtà non sarà l'ultimo re di Francia, onore che spetterà a Luigi
Filippo, figlio di suo cugino Luigi Filippo II di Borbone-Orléans).

Dopo la deposizione, l'arresto e l'instaurazione della Repubblica, fu
giudicato colpevole di alto tradimento dalla Convenzione nazionale, venendo
condannato a morte e ghigliottinato il 21 gennaio 1793.

Nato a Versailles nella notte del 23 agosto 1754, quarto figlio di Luigi
delfino di Francia e di Maria Giuseppina di Sassonia, gli fu imposto il nome
di Louis-Auguste e il titolo di duca di Berry. Subito battezzato dal
cappellano reale, l'abate di Chabannes - una cerimonia solenne di battesimo,
insieme con altri tre fratelli, sarà ripetuta nell'ottobre del 1761 \- fu
affidato alle cure della governante, la contessa di Marsan. Seguirono i
festeggiamenti rituali, con fuochi di artificio e uno spettacolo teatrale a
cui assistette tutta la Corte, il balletto _La naissance d'Osiris_ di Jean-
Philippe Rameau.

Alla prematura morte del fratello maggiore, il duca di Borgogna Luigi di
Borbone-Francia, avvenuta il 22 marzo 1761, Louis-Auguste passò in secondo
posto in linea di successione e cominciò la sua istruzione, curata dal
precettore, l'ex-vescovo di Limoges Jean-Gilles de Cloëtlosquet, che aveva il
compito di insegnargli la lingua e la letteratura latina, al quale si
aggiungevano un grammatico, l'abate di Randovilliers, autore del trattatello
_De la manière d'apprendre les langues_ , il matematico Jean Antoine Nollet,
un insegnante di storia, il conservatore Jacob-Nicolas Moreau, autore della
_Mémoire pour servir à l'histoire des Cacouacs_ , nella quale aveva
polemizzato ironicamente contro gli illuministi, un insegnante di geografia,
materia per la quale mostrò sempre particolare interesse, Philippe Buache, un
diplomatico, l'abate Jean-Ignace de La Ville, funzionario del ministero degli
Affari Esteri, che aveva il compito di erudirlo sulle complesse vicende della
diplomazia internazionale, mentre il gesuita e bibliotecario reale,
l'antivoltairriano Guillaume-François Berthier, era incaricato di insegnargli
teologia e di educarlo ai principi dell'assolutismo.

Naturalmente, il completamento della sua educazione era assicurato dalle
nobili attività sportive della scherma, dell'equitazione e del ballo, oltre
che dalle indispensabili pratiche della devozione cattolica.

Nel 1765, con la morte del padre, il duca di Berry divenne a soli undici anni
il nuovo erede al trono. Mentre il nonno, rimasto vedovo nel giugno del 1768,
rifiutava di convolare alle nuove nozze, proposte dalla Corte di Vienna, con
l'arciduchessa Elisabetta, sfigurata dal vaiolo, ritenendosi ben più
soddisfatto della nuova relazione con la giovane Madame du Barry, per il
nipote accettava ufficialmente, il 13 giugno 1769, la candidatura di un'altra
figlia di Maria Teresa d'Austria, la quattordicenne arciduchessa Maria
Antonietta che, oltre a essere di bell'aspetto - come testimoniava il ritratto
di Joseph Ducreux appositamente inviato da Vienna a Versailles - portava nelle
casse reali 200.000 fiorini, una rendita di 20.000 scudi e una quantità di
gioielli e oggetti preziosi.

Mentre l'ambasciatore francese confidava al cancelliere austriaco che «la
natura sembra aver tutto negato a Sua Altezza Reale il Delfino. Nel contegno e
nella conversazione il principe rivela una limitatissima attitudine al buon
senso, grande mediocrità e una completa mancanza di sensibilità»[1], il 19
aprile 1770 si celebrava a Vienna il matrimonio per procura, celebrato dal
nunzio pontificio Antonio Eugenio Visconti. Il corteo dei dignitari austriaci
raggiunse Compiègne il 14 maggio, accolto dal re e dall'erede e il matrimonio
dei due adolescenti fu celebrato a Versailles due giorni dopo, il 16 maggio
1770.

I rituali festeggiamenti di due settimane cominciarono male e si conclusero
peggio: la prima notte di nozze, il giovane Luigi non onorò i suoi doveri
coniugali - una mancanza che si sarebbe ripetuta per anni - e il 30 maggio
alcuni fuochi d'artificio caddero sulla folla festante e nel panico che ne
seguì centinaia di parigini persero la vita calpestati e schiacciati nella
ressa. Questo fu uno dei tanti episodi, che i più interpretarono come un
cattivo presagio per la futura coppia di sovrani.

Alla morte per vaiolo di Luigi XV, il 10 maggio 1774, il ventenne Louis-
Auguste saliva al trono con il nome di Luigi XVI. Abolita, come primo
provvedimento, una tassa - il _droit de joyeux avènement_ , da pagare
all'insediamento di ogni nuovo sovrano - mandata in convento l'ultima amante
del nonno, licenziati alcuni ministri, richiamato a dirigere il Consiglio
della corona il Maurepas, fatto esiliare da Madame de Pompadour, furono
nominati ministro agli Affari Esteri il conte Charles Gravier de Vergennes,
alla Guerra il maresciallo Louis-Nicolas de Muy e alle Finanze il fisiocratico
Jacques Turgot; il 12 novembre veniva reinsediato il Parlamento, sciolto nel
1771 da Luigi XV.

Nella cattedrale di Reims, l'11 giugno 1775, avvenne la cerimonia
dell'incoronazione; l'arcivescovo Charles-Antoine de La Roche-Aymon unse otto
volte il capo reale recitando l'antica formula: _Ungo te in regem de oleo
sanctificato in nomine Patri et Filii et Spiritus Sancti_ e, come re
_taumaturgo_ , Luigi impetrò la guarigione di alcuni malati di scrofola
imponendo loro le mani.

Nello stesso anno fu iniziato in Massoneria, assieme ai suoi due fratelli il
conte di Provenza e il conte d'Artois, in una Loggia fondata il primo agosto
all'Oriente della Corte[2].

Era quello il tempo in cui i coloni inglesi d'America si erano apertamente
rivoltati contro la madrepatria: la Francia sperò di sfruttare la situazione
per riguadagnare almeno una parte delle colonie canadesi perdute al termine
della Guerra dei sette anni. Mentre ufficialmente il governo francese
dichiarava la propria neutralità nel conflitto, segretamente allacciava
contatti con i rappresentanti del Congresso di Filadelfia, promettendo aiuti
militari.

Il primo atto del ministero di Turgot fu di sottoporre al re una dichiarazione
di principi: nessuna dichiarazione di bancarotta, nessun aumento delle tasse e
forti riduzioni delle spese dello Stato, soppressione di alcune sinecure: il
gigantesco deficit statale fu ridotto quel tanto che gli permise di negoziare
con le banche un prestito al 4%. Pensava di sostituire le imposte indirette
con una tassa generale sugli immobili, colpendo i maggiori redditi e favorendo
i consumi e propose la liberalizzazione del commercio del grano con il decreto
del 13 settembre 1774, incontrando l'opposizione del governo e del re:
elogiato dagli illuministi, divenne oggetto della satira degli speculatori,
fra i quali si contavano esponenti dell'alta aristocrazia. Il cattivo raccolto
del 1774 portò l'anno dopo all'aumento del prezzo della farina e a conseguenti
moti popolari che vennero repressi dal governo, nel quale entrò a far parte
anche Malesherbes.

Anche la proposta dell'annullamento dell'Editto di Fontainebleau, che
discriminava i protestanti, riconoscendo ai soli cattolici il diritto di
culto, incontrò l'opposizione del clero che, riunito in assemblea, il 3 luglio
1775, dichiarava «infame» la libertà di pensiero e di stampa. Luigi XVI
cedette.

Nel gennaio 1776 Turgot presentò al Consiglio reale i decreti con i quali
intendeva sopprimere la corvée reale, le corporazioni \- per favorire la
libertà d'impresa - e imporre nuove tasse per i tre ordini della borghesia,
dell'aristocrazia e del clero - quest'ultimo fu però subito esentato su
richiesta del Maurepas. Venne sommerso da un coro di proteste: ebbe
l'opposizione violenta della nobiltà e del Parlamento e la regina gli fu
ostile, vedendosi negare la concessione di privilegi per i suoi favoriti, come
la duchessa de Polignac o la principessa de Lamballe. Luigi XVI, che pure
aveva imposto le nuove leggi attraverso un _lit de justice_ , fece marcia
indietro e lo licenziò il 12 maggio 1776. Ne ebbe in risposta una lunga
lettera, nella quale Turgot scriveva che

« _Sua Maestà ha bisogno di una guida più lungimirante per evitare gli errori
diCarlo I Stuart, finito decapitato, e del sanguinario Carlo IX. Non
dimenticate, Sire, che fu la debolezza a mettere la testa di Carlo I sul ceppo
e a rendere crudele Carlo IX_»

Il sostituto Jean-Étienne-Bernard de Clugny-Nuys morì pochi mesi dopo, avendo
fatto però in tempo ad aggravare gravemente le casse dello Stato indebitando
l'erario di altri 15 milioni di lire. Il successore, il ginevrino Jacques
Necker, non si oppose alle nuove spese necessarie a preparare la guerra contro
l'Inghilterra e, confidando nella bontà del sistema creditizio, lanciò nuove
obbligazioni che indebitarono l'erario di ulteriori 530 milioni di lire.
Riuscì a fare delle economie ma evitò di toccare i privilegi dei nobili,
guadagnandosi la loro riconoscenza e, il 19 febbraio del 1781, pubblicò - per
la prima volta nella storia della Francia - un _Rendiconto_ del bilancio
statale, che era tuttavia in gran parte frutto dell'ottimismo della sua
fantasia, rappresentando un avanzo di 10 milioni, avendo coscientemente
trascurato di indicarvi molte voci passive.

Tuttavia risultarono finalmente pubbliche le ingenti spese di cui lo Stato si
faceva carico per garantire prebende, pensioni e distrazioni a favore di chi
aveva soltanto la fortuna di una nascita privilegiata. La grande popolarità
acquisita dal Necker presso le classi alte si mutò così in ostilità aperta: il
primo ministro Maurepas, già geloso del suo successo, prese a pretesto la fede
protestante del Necker per rifiutargli l'ingresso nel Consiglio di Stato.
Luigi XVI non solo non lo difese ma non volle nemmeno più riceverlo, così che
Necker rassegnò le dimissioni nelle mani della regina il 19 maggio 1781.

Intanto il re, dopo sette anni di indugi, nell'agosto del 1777 aveva preso
un'iniziativa che rese felice Maria Antonietta, tanto da indurla a scrivere
alla madre che «otto giorni fa le nozze sono state pienamente consumate e
ancora una volta ieri nel miglior modo possibile. Avrei voluto inviarti un
corriere speciale per farti avere subito la lieta notizia, ma sarebbe stato
eccessivo». Passeranno ancora molti mesi perché rimanesse incinta ma
finalmente, il 19 dicembre 1778, alla presenza, come da etichetta, di un
numeroso ed eterogeneo consesso, l'augusta consorte di Luigi dava alla luce -
con malcelata delusione degli astanti - una bambina, che fu subito battezzata
con il nome di Maria Teresa Carlotta (1778-1851). Per avere il sospirato erede
- che tuttavia al trono non salirà mai - occorreranno altri anni: il 22
ottobre 1781 nascerà Luigi-Giuseppe-Saverio-Francesco (1781-1789), il 27 marzo
1785 Luigi-Carlo (1785-1795) e l'anno dopo cadrà l'ultimo lieto evento della
nascita di Sofia Beatrice (1786-1787), destinata peraltro a morte prematura.

L'8 febbraio 1778 la Francia rende pubblica l'alleanza stipulata con gli
insorti americani e il 13 marzo rompe le relazioni diplomatiche con la Gran
Bretagna, dando inizio alla guerra anglo-francese. La guerra è fortemente
voluta da Luigi XVI che accolse a Versailles con tutti gli onori il borghese
Benjamin Franklin e riuscì a coinvolgere nell'impresa la Spagna di Carlo III,
in realtà timorosa di appoggiare una guerra d'indipendenza che poteva essere
imitata dalle sue immense colonie americane, con il miraggio di recuperare la
Florida, perduta quindici anni prima, le Baleari e Gibilterra.

Con il Trattato di Parigi, i francesi ottennero poco, se non si conta
un'ulteriore aggiunta all'enorme debito nazionale. Necker si dimise nel 1781
per essere sostituito da de Calonne e de Brienne, prima di essere richiamato
nel 1788. Venne ricercata un'altra riforma delle tasse, ma la nobiltà oppose
resistenza nel corso dell'Assemblea dei Notabili (1787).

Su consiglio del ministro Necker, il quale propose inizialmente ma invano al
re di disconoscere gli elevati debiti accumulatisi nel corso degli anni fra le
spese di corte e i finanziamenti per la partecipazione alla Guerra
d'indipendenza americana (i cui costi raggiunsero complessivamente i 2 mila
milioni di Livre dell'epoca), nel 1788 Luigi ordinò l'elezione degli Stati
generali (la prima dal 1614), allo scopo di far approvare le riforme
monetarie. L'elezione fu uno degli eventi che trasformarono il malessere
generale nella rivoluzione francese, che cominciò nel giugno 1789. Il Terzo
Stato si era autoproclamato come Assemblea nazionale; i tentativi di Luigi di
controllarla, fra cui la chiusura dei cancelli di Versailles il 20 giugno 1789
(ricordato come uno dei più grandi atti di totale negligenza alla nazione),
produssero come conseguenza l'uguale riunione dei deputati presso la sala
della Pallacorda, in un edificio poco distante dal palazzo del re, ove venne
stipulato il Giuramento della Pallacorda, la dichiarazione dell'Assemblea
nazionale costituente il 9 luglio e la Presa della Bastiglia il 14 luglio. In
ottobre la famiglia reale venne costretta a spostarsi nel Palazzo delle
Tuileries a Parigi da una folla tumultuante.

![Grand Royal Coat of Arms of France &
Navarre.svg](//upload.wikimedia.org/wikipedia/commons/thumb/b/bc/Grand_Royal_Coat_of_Arms_of_France_%26_Navarre.svg/147px-
Grand_Royal_Coat_of_Arms_of_France_%26_Navarre.svg.png)

_Legittimati_

Luigi era perplesso nei confronti delle riforme sociali, politiche ed
economiche della rivoluzione, tuttavia puntava sempre a non creare strappi
violenti. I principi rivoluzionari della sovranità popolare, benché centrali
per i principi democratici dell'epoca successiva, segnarono una rottura
decisiva rispetto al principio della monarchia assoluta che vedeva il trono e
l'altare come cuore del governo. Ledendo tali principi, radicati profondamente
nella concezione tradizionale della monarchia, nonostante le critiche del
pensiero illuminista fossero ormai una koiné intellettuale nelle élite di
mezza Europa, la Rivoluzione venne avversata da quasi tutta la precedente
élite di governo francese e da praticamente tutti i governi europei. Anche
alcune figure di spicco dell'iniziale movimento rivoluzionario erano dubbiose
sui principi del controllo popolare del governo. Alcune di esse, soprattutto
Honoré Gabriel Riqueti de Mirabeau, cercavano di deviare gli eventi verso una
forma di monarchia costituzionale all'inglese.

La morte improvvisa di Mirabeau e la depressione di Luigi indebolirono
fatalmente questi sviluppi. Il re non condivideva i propositi di restaurazione
immediata e radicale fatta propria da alcuni parenti (il Conte d'Artois e il
Conte di Provenza) e inviò a essi ripetuti messaggi pubblici e privati che li
richiamavano a fermare i tentativi di lanciare una contro-rivoluzione (spesso
attraverso il suo reggente nominato segretamente, l'ex ministro de Brienne),
ma allo stesso tempo si sentiva a disagio di fronte alla sfida al ruolo
tradizionale del monarca e al trattamento riservato a lui e alla sua famiglia.
Era in particolare irritato dal fatto di essere tenuto praticamente
prigioniero nelle Tuileries, dove la moglie venne costretta in modo umiliante
a essere sorvegliata da soldati rivoluzionari nella sua stessa camera da
letto, e dal rifiuto del nuovo regime di permettergli di scegliere sacerdoti e
confessori cattolici di sua scelta, piuttosto che i "sacerdoti costituzionali"
creati dalla Rivoluzione con la Costituzione civile del clero.

Il 21 giugno 1791, Luigi tentò la fuga con la famiglia, nella speranza di
costringere la Rivoluzione a una svolta moderata, più di quanto fosse
possibile restando nella Parigi radicale, ma pecche nel piano causarono
ritardi sufficienti a far sì che venissero riconosciuti e catturati a
Varennes. Questo fatto, unito ai documenti dell'armoire de fer, in cui si
svelavano le trattative del re con le potenze nemiche, segnò di fatto la sua
fine. Luigi venne ricondotto a Parigi dove rimase nominalmente come monarca
costituzionale, ma in realtà agli arresti domiciliari, fino al 1792.

Il 25 luglio 1792, Carlo Guglielmo Ferdinando, duca di Brunswick-Luneburg,
comandante delle forze prussiane, pubblicò il cosiddetto Proclama di
Brunswick, nel quale minacciava gli abitanti di Parigi di gravi sanzioni se
fosse stato recato danno alla famiglia reale.[3] Il manifesto venne preso come
prova definitiva di una collusione tra Luigi e le potenze straniere in una
cospirazione contro il suo stesso paese. Luigi venne arrestato ufficialmente
il 13 agosto 1792, dopo essere stato deposto due giorni prima nel corso di una
feroce battaglia campale sulle scale dello stesso palazzo. Il 21 settembre
1792, l'Assemblea Nazionale dichiarò che la Francia era una repubblica; il
deposto Luigi XVI da allora venne chiamato ufficialmente "cittadino Luigi
Capeto".

Non vi era una unanimità circa la necessità di giudicare o meno il sovrano. La
maggioranza parlamentare era favorevole, ma alcuni leader montagnardi, tra i
quali Robespierre e Saint-Just, premevano per una condanna senza processo, nel
timore che un'eventuale assoluzione del re gettasse discredito sulla
Rivoluzione. Il resto della Montagna era però in linea con le idee dei
Girondini \- anche se questi ultimi avrebbero preferito un rinvio - e della
Pianura: il 5 dicembre la Convenzione nazionale decise di processare il
sovrano e il 10 venne presentato un _Atto enunciativo dei crimini di Luigi_ ,
tra i quali l'alto tradimento a causa dei documenti dell'armadio di ferro.

Contrariamente ai regolari processi svoltisi alla Conciergerie, venne deciso
di svolgere il processo a Luigi XVI presso l'aula del parlamento del Palazzo
delle Tuileries, dinnanzi ai deputati dell'Assemblea nazionale costituente, i
quali ebbero il compito di decidere sulla sorte dell'ex sovrano una volta
terminato il processo. La prima apparizione di Luigi davanti all'Assemblea
avvenne il 21 dicembre. Il sovrano decise di affidare l'organizzazione della
difesa a Tronchet e Malesherbes, i quali individuarono nel giovane Raymond de
Sèze l'avvocato giusto per l'arringa, pronunciata il 26. Dal 14 gennaio i
deputati furono chiamati a esprimersi sulla colpevolezza dell'imputato,
sull'opportunità di rivolgersi al giudizio popolare e sull'eventuale pena da
infliggere al re.[4]

Il primo punto non fu soggetto a divisioni: la colpevolezza fu votata quasi
all'unanimità. Anche circa il ricorso al popolo venne subito raggiunta la
maggioranza. 423 deputati si opposero, mentre 286 votarono a favore: il timore
era che il popolo, in gran parte ancora intimamente monarchico e sconvolto in
maniera crescente dalla persecuzione inflitta a chi rimaneva fedele alla
Chiesa di Roma (pochi mesi dopo sarebbe scoppiata la consistente rivolta
realista e cattolica della Vandea), non emettesse un giudizio unanime contro
il sovrano[5]. Il dibattito sulla pena fu più lungo e combattuto, dal momento
che il primo scrutinio rivelò un grande equilibrio tra i sostenitori della
pena di morte (366) e coloro che espressero parere negativo (355). La Gironda,
favorevole alla sentenza capitale, ne chiedeva tuttavia il rinvio. Lanjuinais
propose che il verdetto fosse approvato solo con un maggioranza dei due terzi,
ma Danton fece bocciare la richiesta.[6]

La condanna a morte ottenne una maggioranza sufficiente il 17 gennaio 1793,
con 387 voti favorevoli e 334 contrari.[7] Raggiunto l'accordo sulla pena,
restava da deciderne l'eventuale rinvio, bocciato il 19 gennaio con 383 voti
contro 310.[6]

Il giorno della decapitazione, Re Luigi XVI, dopo essere stato tenuto
prigioniero nella Torre del Tempio, venne portato sul luogo delle esecuzioni
in carrozza e non sulla carretta dei condannati, questo fu l'unico privilegio
che gli venne concesso per evitare le umiliazioni della folla ma anche per
ragioni di sicurezza; inoltre, vestì di bianco e teneva in mano il libro dei
Salmi. Venne ghigliottinato il 21 gennaio 1793 in Piazza della Rivoluzione,
l'attuale Place de la Concorde. La condanna fu eseguita dal boia Charles-Henri
Sanson. Morì come cittadino Luigi Capeto e le sue ultime parole furono:

«Signori, sono innocente di tutto ciò di cui vengo incolpato. Auguro che il
mio sangue possa consolidare la felicità dei francesi.»

Secondo altre testimonianze disse anche:

«Perdono coloro che hanno causato la mia morte e spero che il mio sangue non
debba mai ricadere sulla Francia.[8]»

Un assistente del boia mise all'asta i capelli e parte dei vestiti del re, e
molti ne raccolsero il sangue. A mantenere l'ordine durante l'esecuzione fu un
consistente assembramento di soldati rivoluzionari.

Alla sua morte, il figlio di soli otto anni, Luigi-Carlo di Francia, divenne
automaticamente, per i monarchici e gli stati internazionali, il re _de jure_
Luigi XVII di Francia. La moglie, Maria Antonietta, lo seguì sulla
ghigliottina il 16 ottobre 1793. Per l'esecuzione fu seguito il medesimo
cerimoniale utilizzato per il marito. Alla regina fu vietato di indossare
abiti vedovili durante il tragitto dalle prigioni alla ghigliottina, per cui
al posto dell'abito nero che portava dal giorno della morte del re, indossò un
vestito bianco, l'antico colore del lutto per le regine di Francia.

I resti dei sovrani, come quelli di altri decapitati, furono cosparsi di calce
viva e tumulati in una fossa comune del vecchio Cimitero della Madeleine. Il
fratello, Luigi XVIII, una volta diventato re, nel gennaio 1815 fece riesumare
i resti di Luigi XVI seppellendoli poi nella Basilica di Saint-Denis, assieme
a quelli della moglie Maria Antonietta. Il 21 gennaio 1815, giorno in cui
cadeva il ventiduesimo anniversario dalla morte del re, avvenne una solenne
processione sino all'abbazia di Saint-Denis, dove Luigi XVI e Maria Antonietta
furono inumati, e dove venne eretto un sepolcro; su parte del cimitero della
Madeleine Luigi XVIII fece costruire una _cappella espiatoria_ , accanto alla
Chiesa della Madeleine. In Francia si sviluppò in seguito un certo culto del
"re martire" e della "regina martire".[9]

Tuttavia, a differenza di quanto avvenuto con i Romanov, riabilitati
ufficialmente dalla Corte suprema russa[10] e canonizzati dalla Chiesa
ortodossa, Maria Antonietta e Luigi XVI non sono mai stati simbolicamente
"assolti" dall'accusa di tradimento da parte dei tribunali francesi moderni,
sebbene le condanne fossero già state implicitamente cancellate con la
restaurazione di Luigi XVIII, che punì con l'esilio (legge contro i regicidi
del 1816) i membri della Convenzione ancora vivi tra quelli che votarono la
decapitazione dei sovrani (tra essi Jacques-Louis David e Emmanuel Joseph
Sieyès).[11]

Luigi XVI viene descritto come un uomo Intelligente, ma inadatto al trono o
poco capace di prendere decisioni difficili. Sulla psicologia di Luigi XVI
sono state fatte diverse osservazioni, per esempio che fosse affetto da una
nevrosi ossessiva dato la sua mania di annotare ogni minima cosa (anche gli
animali – rondini, cani, ecc. – uccisi per sbaglio durante le sue predilette
battute di caccia) o la passione sullo smontare e rimontare orologi. Si è
detto anche che soffrisse di criptoforia, una sorta di psicosi tipica di chi
nasconde al proprio interno la "personalità fantasma";[12] essa può essere, in
un particolare senso psicoanalitico, di un'altra persona, spesso un fratello o
una sorella. Nel caso di Luigi, probabilmente, fu quella del fratello
maggiore, il duca di Borgogna, morto prima di lui, facendolo divenire erede al
trono come Delfino di Francia: infatti era un destino che, da giovane, Luigi
pensava forse di non dover mai affrontare e che gli pesò molto, imponendosi
appunto di dover sostituire il fratello.[13]

Il matrimonio tra Luigi XVI e Maria Antonietta fu relativamente tranquillo e
accomodante, nonostante i due fossero estremamente diversi sia per
temperamento fisico sia per interessi: infatti, non era possibile che
scaturissero tensioni poiché il re e la regina evitavano ogni attrito tra di
loro, il primo per apatia, la seconda per noncuranza.[14] L'unico pesante
ostacolo alla felicità coniugale dei sovrani di Francia fu rappresentato dalla
mancata consumazione delle nozze nei primi sette anni di matrimonio. Per molto
tempo si ritenne che Luigi XVI fosse affetto da una dolorosa fimosi, che gli
impedì per molto tempo di avere rapporti sessuali.[15] Tuttavia durante una
visita a Parigi l'imperatore Giuseppe II, fratello di Maria Antonietta, dopo
aver parlato con il re, arrivò alla conclusione che egli soffrisse di problemi
eminentemente psicologici, e praticasse il coito interrotto.[16] Ciò che
rendeva questa situazione ancora più insopportabile per la giovane coppia era
il fatto che, in quanto sovrani, la loro vita era sotto gli occhi di tutta la
corte di Versailles, che da dietro le quinte malignava sui loro insuccessi,
come era stato per Luigi XIII, considerato a lungo impotente o omosessuale.
Luigi XVI era inibito con le donne anche dal fatto di essere cresciuto in un
ambiente dove dominavano le amanti di Luigi XV, verso le quali provava
repulsione.[17][18] L'umiliazione derivante da questa peculiare circostanza
lasciò una macchia indelebile sulla loro relazione coniugale.[19] Dal momento
che non poteva soddisfare fisicamente la moglie né metterla nella circostanza
di procreare un erede maschio per la Francia, Luigi XVI permise che la regina
si desse a divertimenti costosi e sciocchi per sopperire alle sofferenze del
matrimonio e per dimenticare mortificazione e solitudine. Maria Antonietta,
tranne che nelle questioni politiche, riusciva a ottenere dal re tutto quello
che desiderava, nonostante questi non approvasse i suoi comportamenti, le sue
considerevoli spese, né apprezzasse le persone di cui si era circondata.
Tuttavia, il re cedeva sempre dinanzi alle richieste di Maria Antonietta, come
per scusarsi delle proprie colpe, che segretamente facevano soffrire
entrambi.[20]

L'arrendevolezza di Luigi XVI nei confronti della moglie faceva sentire
quest'ultima superiore al re. Tuttavia, da un punto di vista prettamente
politico, Maria Antonietta non riuscì ad avere particolare presa sul consorte,
nonostante sia l'imperatrice Maria Teresa sia l'ambasciatore Mercy l'avessero
spesso esortata ad acquistarsi le simpatie di Luigi XVI al fine di influenzare
la sua politica estera in favore della Casa d'Austria. Pertanto Maria
Antonietta si sentiva autorizzata dall'alto a pensare di essere superiore al
re, un uomo che non amava e che l'aveva per anni umiliata come donna,
respingendola sentimentalmente e fisicamente.[21] In un'occasione, poco dopo
l'incoronazione di Luigi XVI nel 1775, Maria Antonietta si azzardò, con grande
scandalo della madre, a definire il marito «quel pover'uomo».[22] Luigi e
Maria Antonietta si riavvicinarono solo dopo che ebbero la prima figlia, tanto
che ne ebbero altri tre, successivamente.[23] Alla fine, soprattutto durante
la prigionia, Luigi XVI e la moglie arrivano a un profondo affetto, se non
amore, l'uno per l'altra, tanto che la regina propose a Luigi di passare
l'ultima notte insieme, prima della decapitazione del re. Luigi rifiutò, ma
solo perché voleva passarla in preghiera, come era stato alla vigilia
dell'incoronazione.[24]

In Francia il 21 gennaio di ogni anno viene celebrato il tradizionale pranzo
del _Club de la Tête de Veau_ , che ricorda la decapitazione del sovrano con
la degustazione di piatti a base di testa di vitello.[25] Nel suo romanzo
_L'educazione sentimentale_ lo scrittore francese Gustave Flaubert fa dire a
un ex delegato del governo provvisorio che tale usanza sarebbe stata una
parodia delle celebrazioni che si tenevano in Inghilterra il 30 gennaio per
celebrare l'anniversario della decapitazione di Carlo I. Lo stesso Flaubert fa
concludere al suo personaggio che ciò proverebbe che "l'imbecillità è feconda"
(" _la bêtise est féconde_ ")[26].

«Nel caso in cui venga usata la più piccola violenza o venga recata la minima
offesa nei confronti delle loro Maestà, il re, la regina e la famiglia reale;
se non si provvede immediatamente alla loro sicurezza, alla loro protezione e
alla loro libertà, esse (la Maestà imperiale e reale) si vendicheranno in modo
esemplare e memorabile, abbandoneranno cioè la città a una giustizia militare
sommaria e i rivoltosi colpevoli di attentati subiranno le pene che si saranno
meritati.»

Altri progetti

