**Stephen John Coogan** , detto **Steve** (Middleton, 14 ottobre 1965), è un
attore, comico e produttore televisivo britannico. Nel 2014 ha avuto due
nomine agli Oscar per il miglior film e la migliore sceneggiatura non
originale per Philomena di cui è anche il co-protagonista. Nello stesso anno
ha vinto il BAFTA sempre per la sceneggiatura di Philomena.

Nasce a Greater Manchester in una numerosa famiglia cattolica irlandese, ha
otto tra fratelli e sorelle. Diplomandosi al Manchester Polytechnic School of
Theatre, inizia la sua carriera lavorando come comico e mimo. In breve tempo
diventa uno dei volti più noti della BBC, grazie alle sue imitazioni e ai suoi
personaggi comici. Su tutti spicca quello del logorroico cronista sportivo
Alan Partridge, che ha dato vita a svariati film televisivi e due serie TV, la
prima _Knowing Me, Knowing You... with Alan Partridge_ (che prende il titolo
da un noto brano degli ABBA) andata in onda dal 1994 al 1995, la seconda _I'm
Alan Partridge_ , andata in onda dal 1997 al 2002.

Nel 2002 è protagonista del film di Michael Winterbottom _24 Hour Party
People_ , nel 2004 è protagonista al fianco di Jackie Chan de _Il giro del
mondo in 80 giorni_ , versione cinematografica che mischia azione e commedia
del classico di Jules Verne, nel stesso anno la sua verve comico lo fa
diventare uno dei primi candidati al ruolo di Peter Sellers nel film
biografico a lui dedicato _Tu chiamami Peter_ , ruolo poi assegnato a Geoffrey
Rush. Nel 2003 viene diretto da Jim Jarmusch in _Coffee and Cigarettes_

Nel 2005 lavora nuovamente per Winterbottom in _A Cock and Bull Story_ ,
l'anno seguente è protagonista di _The Alibi_ , si ritaglia il ruolo
dell'Ambasciatore de Mercy in _Marie Antoinette_ di Sofia Coppola. Sempre nel
2006 impersona un Ottavio in miniatura nella commedia _Una notte al museo_ ,
ruolo che riprende nei sequel _Una notte al museo 2 - La fuga_ e _Una notte al
museo 3 - Il segreto del faraone_. Tra gli altri film a cui ha preso parte vi
sono _Hamlet 2_ , _Las Vegas - Terapia per due_ e _Tropic Thunder_. Ha poi
interpretato il dio Ade in _Percy Jackson e gli dei dell'Olimpo - Il ladro di
fulmini_.

Nel 2013 è co-protagonista con Judi Dench nella pellicola _Philomena_ del
regista Stephen Frears, nel ruolo di Martin Sixsmith.

Nel 2018 ridà vita al personaggio di Stanlio, interpretandolo nel film
_Stanlio& Ollio_.

Nell'agosto del 2007, dopo il tentato suicidio dell'attore Owen Wilson, il
_New York Post_ ha riportato di un coinvolgimento dell'attore nella vicenda,
che avrebbe fornito droghe pesanti a Wilson. La cantante Courtney Love si
scagliò contro l'attore britannico, dichiarando: _Ero appena uscita dalla
riabilitazione, e lui era lì con la droga. Ho cercato di mettere in guardia
Owen. Ho cercato di mettere in guardia i suoi amici. Spero dal profondo del
mio cuore che Owen rimanga lontano da quel tizio._[1] Coogan si è difeso
negando ogni accusa e offrendo il suo sostegno all'amico Owen Wilson.

Il fratello Brendan è stato presentatore di _Top Gear_ , un altro fratello,
Martin, è stato leader e cantante dei The Mock Turtles, una band indie rock
dei primi anni novanta. I tabloid scandalistici britannici si sono molto
occupati delle sue vicende personali, nell'agosto del 2005 la rock star
Courtney Love dichiarò di attendere un figlio da Coogan, la notizia è stata
riportata un mese dopo la fine del matrimonio di Coogan con Caroline Hickman.

Attualmente l'attore vive a Brighton, per stare vicino alla figlia Clare,
avuta da una precedente relazione con Anna Cole.

Nelle versioni in italiano dei suoi film, Steve Coogan è stato doppiato da:

Da doppiatore è sostituito da:

Altri progetti

