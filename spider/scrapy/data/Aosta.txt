**Aosta** (pronuncia _Aòsta_ , /a'ɔsta/[3]; _Aoste_ in francese[4][5]; _Aoûta_
in arpitano sopradialettale; _Oûta_ , o _Veulla_ in patois valdostano
standard, _Ohta_ nella variante della bassa valle[5]; _Augschtal_ in
walser[6]; _Osta_ o _Aosta_ in piemontese[7]) è un comune italiano di 34 008
abitanti[1], capoluogo della regione autonoma Valle d'Aosta.

«...la vecchia Aosta di cesaree mura  
ammantellata, che nel varco alpino  
èleva sopra i barbari manieri  
l’arco di Augusto...»

«J'étais si heureux en contemplant ces beaux paysages  
et l'arc de triomphe d'Aoste  
que je n'avais qu'un vœu à former  
c'était que cette vie durât toujours.»

«Ero così felice di ammirare questi bei paesaggi  
e l'arco di trionfo di Aosta  
che avevo un unico desiderio da esprimere  
che la vita durasse per sempre.»

La città di Aosta si trova all'incirca nel mezzo della Regione Valle d'Aosta,
nella piana in cui scorre il fiume principale della regione: la Dora Baltea.
Su Aosta dominano importanti montagne tra le quali la Becca di Nona, il Monte
Emilius, la Pointe de Chaligne e la Becca di Viou. La città è attraversata da
Nord a Sud, all'altezza dell'Arco d'Augusto, dal torrente Buthier, uno dei
numerosi affluenti della Dora Baltea.

Considerando i capoluoghi di provincia, con 583 metri di altezza sul livello
del mare è il quinto più alto d'Italia (dopo Campobasso e prima di
Caltanissetta)[9].

Aosta è situata in un fondovalle completamente circondato dalle montagne.
Questo ne causa un clima continentale più tendente a quello alpino. Infatti
gli inverni spesso durano molto, con temperature assai rigide che si possono
prolungare fino all'inizio del mese di maggio. Le estati invece sono brevi, ma
comunque molto calde. Nei mesi di dicembre e gennaio le temperature minime
sono quasi sempre ampiamente sotto lo zero e valori massimi che di norma
superano di poco lo zero. Nei periodi di anticiclone delle Azzorre, però, le
temperature subiscono un repentino aumento, arrivando a toccare pure punte di
+9/+10 °C, specie in presenza del vento di favonio. In questo periodo, tra
dicembre e gennaio, le nevicate sono frequentissime, e sono anche molto
intense. Nelle giornate perturbate soffia il vento di bora, che fa scendere le
temperature molto al di sotto dello zero. Infatti il record assoluto di freddo
ad Aosta è di -18 °C, avvenuto nel gennaio del 1956. A febbraio le temperature
si mantengono ancora piuttosto rigide, specie nei valori minimi, che ancora
spesso permangono sotto lo zero, ma in pieno giorno, specie a fine mese,
raggiungono con facilità i +12+13 °C. Il record mensile di febbraio appartiene
al 2017, dove il 27 febbraio si raggiunsero +19 °C. Marzo e aprile sono invece
molto dinamici: talvolta può pure nevicare abbondantemente, mentre altre volte
capitano periodi già semi-estivi, come il 17 marzo 2014, dove Aosta e Bolzano
raggiunsero +28 °C. Maggio è un mese piuttosto variabile, dato che nei primi
giorni del mese spesso si deve avere a che fare ancora con mattinate piuttosto
fredde, con valori che talvolta possono ancora attestarsi poco sopra lo zero.
Tuttavia le temperature massime diurne, specie in presenza di forte sole con
anticiclone africano, impennano velocemente verso l'alto, ristagnando nella
conca, e arrivando a valori di circa +25/26 °C. A giugno e luglio si raggiunge
l'apice del caldo, oltre che l'apice di precipitazioni abbondanti e temporali
di calore. Giugno e luglio sono gli unici mesi dell'anno nei quali già al
mattino si registrano valori miti, sui 15 °C, e valori massimi molto elevati,
con punte di norma sui 32-33 °C ma che nelle ondate di calore più violente
possono raggiungere anche i +35-36 °C. Il record di caldo assoluto di Aosta
appartiene al 7 agosto 2015, dove il capoluogo della Valle d'Aosta ha
raggiunto i 38 °C. A fine agosto le temperatura subiscono già dei crolli
repentini, e si verificano gli ultimi temporali di calore. Infatti già nel
mese di settembre, difficilmente si raggiungono valori massimi diurni di +30
°C, e già al primo mattino i valori minimi si aggirano spesso sui 10 °C se non
anche sotto. A ottobre già il clima si raffredda notevolmente, con i primi
valori sotto zero a metà mese, e valori massimi diurni che, eccetto le
giornate di forte foehn, faticano a superare i +20 °C. Il 24 ottobre 2018
Aosta ha raggiunto l'anomala temperatura di +28 °C. A novembre già i valori
minimi si aggirano spesso sotto lo zero, anche abbondantemente, e le nevicate
si fanno molto frequenti e intense.

Narra una leggenda che nell'anno 1158 a.C. venne fondata la città di Cordelia
da Cordelo, capostipite dei Salassi, discendente di Saturno e compagno di
spedizione di Ercole.

Nel territorio della città era presente già in tempi protostorici una
popolazione di cultura megalitica, come testimonia l'importante ritrovamento
di una necropoli con tombe megalitiche e di un'area di culto risalenti al III
millennio nella zona dell'attuale quartiere di Saint-Martin-de-Corléans. In
seguito ci fu l'insediamento della tribù Celto-Ligure dei Salassi.

Alla fine della Seconda guerra punica, dopo la vittoria di Scipione l'Africano
su Annibale nel 202 a.C., Roma rivolse la sua attenzione verso le Alpi, dove i
Galli alleati dei Cartaginesi continuavano a costituire una notevole minaccia.
La funzione di un accampamento posto in questa valle era principalmente
strategica. Era essenziale consolidare il dominio di Roma sulla Pianura Padana
e sui territori prealpini, utilizzando le Alpi come baluardo naturale contro
le invasioni barbariche. Per questo nacque allo sbocco delle valli alpine un
sistema di città fortificate che controllavano gli accessi alle fertili terre
della Pianura Padana.

Tuttavia dal I secolo a.C. la progressiva conquista della Gallia modificò
l'importanza strategica dei valichi del Piccolo e del Gran San Bernardo
ponendo il problema del controllo della valle abitata a quel tempo da una
popolazione, i Salassi, ostacolo al passaggio dei soldati e dei mercanti lungo
la _Via delle Gallie_. Dopo una serie di scaramucce e di spedizioni militari e
di trattati dall'esito incerto, nel 25 a.C. Cesare Augusto inviò contro i
Salassi il futuro console Aulo Terenzio Varrone Murena a capo di un esercito
consistente. Alla fine, sconfitti, i Salassi vennero probabilmente sterminati
o ridotti in schiavitù.

Da Aosta, epoca romana, passava la via delle Gallie, strada romana consolare
fatta costruire da Augusto per collegare la Pianura Padana con la Gallia.

Città fortificata, costruita in breve tempo su modello dell'accampamento
militare romano, _Augusta Praetoria Salassorum_ nacque all'incrocio delle vie
del Grande ( _Mons Iovis_ o _Summus Poeninus_ ) e Piccolo San Bernardo (
_Columna Iovis_ o _Alpis Graia_ ) presso la confluenza dei fiumi Dora Baltea e
Buthier. Un'imponente cinta muraria proteggeva un territorio di 414.128 m²,
mentre quattro porte davano accesso alla città costruita sul modello
ortogonale cardo-decumanico. La via centrale _Decumanus Maximus_ (l'attuale
Via Porta Prætoria, Via Jean-Baptiste de Tillier e Via Édouard Aubert), allora
larga nove metri, era la prosecuzione naturale della Via consolare delle
Gallie che da Milano arrivava fino al Piccolo San Bernardo. L'accesso alla
città era comunque assicurato da un ponte sul Buthier, di cui oggi è visibile
solo un'arcata poco distante dal letto del torrente, deviato a causa di
un'inondazione. All'interno delle mura sorgevano i quartieri residenziali, il
teatro, le terme, il foro e l'anfiteatro, mentre a sud si stendevano i
quartieri popolari divisi secondo un modello classico a scacchiera.

Ancora molto controverso è il problema sul popolamento della città prima e
dopo la conquista romana. Un incerto documento accenna a 3.000 pretoriani, e
della convivenza con gli autoctoni Salassi, in contrasto con la presenza di un
anfiteatro progettato per una città di trenta/quarantamila abitanti.
Un'iscrizione risalente al 23 a.C. sembrerebbe smentire le affermazioni degli
storici antichi tra cui Strabone, riguardo alle deportazioni in massa dei
Salassi e alle loro vendita come schiavi a Augusta Eporedia. Inoltre il
linguaggio giuridico al tempo dei romani _incolae_ indicava gli abitanti di
una colonia in possesso di diritti inferiori a quella dei _cives_. Tali indizi
lasciano supporre che la popolazione salassa si sia integrata con i nuovi
conquistatori, così come lasciano supporre numerose _iscrizioni funerarie_
nelle quali appaiono nomi salassi associati ad altri romani, i cui figli nati
da matrimoni misti portavano sempre nomi latini. In epoca romana ebbe una
grande importanza strategica e militare grazie al controllo esercitato sui due
passi del Piccolo e del Gran san Bernardo. Augusta Prætoria iniziò, fin dal I
secolo, ad avere connotazioni inequivocabilmente urbane e monumentali,
imponendosi come uno dei più ricchi e popolosi centri abitati dell'Italia
Settentrionale.

Dopo il plurisecolare dominio dell'impero e la sua cristianizzazione la città,
grazie alle Alpi ed alle mura, riuscì a subire poche invasioni. Secondo una
leggenda _Augusta Prætoria_ sarebbe stata distrutta dai Saraceni e dai
Barbari; in realtà la città romana subì i danni maggiori dalla ricostruzione
tardo medioevale che utilizzò blocchi di pietra delle costruzioni romane per
l'edificazione di torri e chiese.

La città divenne sede vescovile verso la fine del IV secolo, appartenendo
prima alla vastissima diocesi di Vercelli, poi alla chiesa metropolita di
Milano fino all'VIII secolo. All'inizio del VI secolo la città appartenne al
regno dei Goti; successivamente venne contesa tra i Franchi e i Longobardi che
la cedettero nel 575 a Gontranno, re di Borgogna. Assieme a Susa, costituì
sempre un punto debole della difesa del regno nella parte settentrionale, in
quanto importantissimo punto di ingresso in Italia.[11] I Franchi di Pipino il
Breve giunsero da qui per scacciare i Longobardi dall'Italia Settentrionale.
L'impero di Carlo Magno diede impulso alla Via Francigena che collegava Roma
con Aquisgrana, infine, alla morte di Carlo il Grosso, l'ultimo imperatore
carolingio, nell'888, seguì dapprima le sorti del regno d'Italia, poi verso la
metà del secolo X quelle del regno di Borgogna fino al 1032. Come conseguenza
si consolidarono i rapporti politici, economici e commerciali verso l'altro
versante delle Alpi. Le conseguenze furono evidenti sul piano culturale e
linguistico: dal latino si svilupparono i dialetti francoprovenzali analoghi a
quelli parlati in Savoia, nel Delfinato e nella Svizzera Romanda e poi la
lingua francese.

La nascita della Contea di Savoia, con capitale Chambéry, comportò alla città
di seguirne le sorti fino all'unità d'Italia.

Aosta ha la particolarità di essere l'unico capoluogo di regione italiano che
non è contemporaneamente capoluogo di provincia, dal momento che la provincia
di Aosta fu ridotta a circondario della provincia di Torino con la legge
Rattazzi e infine trasformata in regione autonoma con la costituzione
repubblicana e la relativa legge costituzionale di attuazione del 1948, che
non prevede province nella regione[12].

Area di studi archeologici situata vicino alla chiesa di Saint-Martin-de-
Corléans, di grande interesse per i ritrovamenti di un antico insediamento sul
quale nasce la leggenda che lo accomuna alla città di Cordelia.

Aosta è la 2ª città dopo Roma con il maggior numero di resti romani ancora
visibili, non a caso è definita "la Roma delle Alpi".[13]

Abitanti censiti[15]  

Al 1º gennaio 2016 gli stranieri residenti in Valle d'Aosta sono 8 480[16]. I
gruppi più numerosi sono quelli provenienti da:

Aosta è sede della Regione Autonoma della Valle d'Aosta.

Ad Aosta ha sede il CELVA, sigla che indica il _Consorzio degli Enti Locali
della Valle d'Aosta_ (in francese, _Conseil permanent des collectivités
locales de la Vallée d'Aoste_ ), che ricopre il ruolo di delegazione regionale
dell'Associazione nazionale dei Comuni Italiani.[17]

Ad Aosta sono presenti due centri ospedalieri: l'ospedale Umberto Parini,
ampliato in seguito al non raggiungimento del quorum in un referendum svoltosi
in autunno 2007, e l'ospedale regionale Beauregard, collocato nella regione
omonima, sulla collina, al confine con il comune di Saint-Christophe.

Le istituzioni scolastiche di base nel comune sono 5, quelle di secondo grado
superiore invece comprendono:

L'Università della Valle d'Aosta (in francese _Université de la Vallée
d'Aoste_ ) è stata fondata nel 2000, nella sede primaria ospita il rettorato,
gli uffici amministrativi e le facoltà di Lingue e Comunicazione, Scienze
della formazione, e Psicologia. La sede secondaria di Saint-Christophe,
inaugurata ufficialmente all'inizio dell'anno accademico 2007-2008, è la sede
principale dei corsi di Economia e di Scienze Politiche. Nel 2007, la Regione
ha firmato con il Ministero della Difesa la cessione della caserma Testa Fochi
di Aosta, in piazza della Repubblica, già sede della Scuola militare alpina,
destinata a divenire nei prossimi anni la sede unica dell'Università e un
campus internazionale[18].

Facoltà:

La città di Aosta è attraversata da Est a Ovest dalla SS 26 che percorre tutta
la valle centrale da Pont-Saint-Martin al colle del Piccolo San Bernardo (con
una variante da Pré-Saint-Didier a Courmayeur). Globalmente la Strada Statale
26 è lunga 156,344 km.  
Un'altra strada statale, la seconda e l'ultima della regione, la SS 27 collega
il capoluogo valdostano con il confine svizzero presso il Tunnel (o con il
Passo del Gran San Bernardo). Globalmente la Strada Statale 27 è lunga 33,910
km. Tale strada fa parte dell'itinerario internazionale E27 (il numero della
statale e dell'itinerario europeo coincidono, ma non intenzionalmente) che da
Belfort (Francia) conduce ad Aosta.  
Aosta è servita anche dall'A5 Torino-Courmayeur.

Il trasporto ferroviario da e per Aosta è svolto da Trenitalia nell'ambito del
contratto di servizio stipulato per la Regione Valle d'Aosta. La città è
servita da due linee a binario unico, una verso Pré-Saint-Didier (attualmente
senza traffico), e l'altra verso Chivasso e Torino Porta Nuova.

In città sono presenti i seguenti impianti

La Telecabina Aosta-Pila[21] collega Aosta con la località Pila, posta nel
territorio del Comune di Gressan, superando un dislivello di circa 1200 metri.

L'aeroporto regionale Corrado Gex è sito nel comune di Saint-Christophe.
Ampliata la pista e riprogettata l'aerostazione dall'architetto Gae Aulenti
con una spesa di circa 30 milioni di euro, l'aeroporto è attualmente
inutilizzato per una serie di cause giudiziarie. Chiuso al trasporto di
passeggeri e merci, è per lo più frequentato da piccoli aerei da turismo,
alianti, elicotteri.

I trasporti urbani sono gestiti dalla società SVAP che serve capillarmente il
capoluogo regionale e i comuni della _plaine_ (la _piana di Aosta_ ,
comprendente Aosta stessa, Charvensod, Quart, Saint-Christophe, Brissogne,
Sarre e Pollein).

Sul territorio è attiva anche la società SAVDA, titolare di una concessione
regionale, che collega il centro cittadino con Courmayeur, Chamonix-Mont-
Blanc, Torino, Milano.

La Valle D'Aosta è una regione a statuto speciale, ciò che le ha sempre
permesso di beneficiare di diversi privilegi sotto l'aspetto economico: solo
pochi anni fa, con l'arrivo della forte crisi, sono stati aboliti i "buoni
benzina", che si potevano ottenere con la "Carte Vallée" e che permettevano ai
residenti in Valle di avvalersi di sconti abbastanza significativi sul
carburante; ancora oggi in tutta la Valle, e non solo ad Aosta, la maggior
parte dei testi scolastici è pagata dalla Regione, con l'unica condizione che
questi non siano considerati di proprietà dello studente, ma della scuola, e
che dunque alla fine di ogni anno scolastico essi vengano restituiti in buone
condizioni per essere riutilizzati per diversi anni ("riciclo dei libri");
come in molti comuni valdostani anche nel comune di Aosta si genera energia
idroelettrica, la cui produzione contribuisce a mantenere la regione in
condizioni economiche superiori rispetto a molte altre. La centrale
idroelettrica di Signayes, in gestione alla CVA, sfrutta le acque del torrente
Buthier e lo scarico della centrale idroelettrica di Valpelline.

Aosta è l'unico capoluogo di regione italiano che non è contemporaneamente
capoluogo di provincia, poiché lo statuto speciale per la Valle d'Aosta
prevede che le funzioni proprie della provincia siano espletate in parte dagli
organi regionali e in parte direttamente dai comuni.

Aosta fa parte dell'Association internationale des maires francophones[22]
(OIMF - _Associazione internazionale dei sindaci francofoni_ ).

Aosta è gemellata con:

Aosta ha dedicato in onore alle sue città gemelle: via Kaolack, via Sinaia e
piazza Narbonne.

Il comune di Aosta ha aderito alla Carta dell'Amicizia tra la Valle d'Aosta e
il comune di Corleone.[23][24][25]

Ad Aosta si gioca sia a fiolet sia a rebatta, caratteristici sport
tradizionali valdostani. Sul territorio comunale ci sono tre sezioni
dell'Association Valdôtaine Fiolet: Aosta, Arpuilles-Excenex e Porossan.[26]
Aveva sede nel comune la società di calcio Valle d'Aosta Calcio.

Per tre volte Aosta è stata sede di arrivo di tappa del Giro d'Italia, la
prima nel 1970, l'ultima nel 1996.

Torre dei signori di Quart, costruita sui resti di una torre romana.

Panorama da nord-est.

Segnale stradale bilingue al Pont-Suaz (Charvensod), all'entrata della città

L'inizio di via Édouard Aubert.

I binari presso la stazione di Aosta, gli stabilimenti dell'acciaieria Cogne
e, sullo sfondo, la Becca di Nona e il monte Emilius.

La statua del famoso medico valdostano Laurent Cerise nel giardino pubblico.

La statua di Vittorio Emanuele II, detto anche « _le roi chasseur_ » (il "re
cacciatore"), nel giardino pubblico.

Statua di Sant'Anselmo d'Aosta, in via Xavier de Maistre. Sullo sfondo, i
campanili della cattedrale di Aosta, a destra si intravede il seminario
maggiore

Facciata della chiesa di Santa Croce.

Altri progetti

