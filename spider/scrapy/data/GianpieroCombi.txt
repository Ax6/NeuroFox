**Gianpiero Combi** (Torino, 20 dicembre 1902 – Imperia, 13 agosto 1956) è
stato un calciatore italiano, di ruolo portiere, campione del mondo e capitano
della Nazionale italiana nel 1934. Insieme a Ricardo Zamora e František
Plánička, è ritenuto da molti il miglior estremo difensore
dell'anteguerra,[2][3] nonché uno dei più forti portieri europei del XX secolo
(16º classificato nella graduatoria stilata dall'IFFHS).[4]

Formatosi nel settore giovanile della Juventus, legò la sua intera attività
sportiva e dirigenziale al club torinese, in cui militò durante dodici anni a
cavallo degli anni 1920 e 1930 vincendo cinque campionati di Serie A, di cui
quattro in maniera consecutiva. Combi formò – assieme ai terzini Virginio
Rosetta e Umberto Caligaris, tutti e tre compagni di squadra e Nazionale –
quella che è ritenuta dalla stampa specializzata la miglior linea difensiva di
tutti i tempi espressa nel calcio italiano nonché una delle migliori nella
storia della disciplina;[5][6] ha inoltre detenuto per novanta anni
(1926-2016) il record assoluto d'imbattibilità (934') nella storia della
massima serie italiana.[7]

Fu anche direttore delle sezioni di nuoto e hockey su ghiaccio della Juventus
durante gli anni 1940.[8]

Nacque a Torino il 20 dicembre 1902. Dopo la fine della carriera agonistica,
divenne un industriale e divenne dirigente in un'azienda.[9] Morì
prematuramente nel 1956, all'età di cinquantatré anni, a causa di un infarto
sopraggiunto mentre era alla guida della propria auto.[7]

Portiere di grande affidabilità, scarsamente avvezzo a interventi
vistosi,[10][11] Combi aveva nella capacità di piazzamento il suo principale
punto di forza.[11]

Inizialmente ebbe contatti con il Torino, ma non fu preso in squadra poiché
giudicato troppo debole e privo di una degna struttura atletica.[9] Si rivolse
allora ai concittadini della Juventus, che ne intuì la stoffa atletica e lo
mandò in campo con la terza squadra.[9] Inizialmente non venne considerato più
di tanto dai dirigenti e dall'allenatore, ma in seguito a un malanno del
portiere titolare dell'epoca, Emilio Barucco, fu chiamato in prima squadra con
cui esordì in Serie A il 5 marzo 1922, durante la trasferta sul campo della
Pro Vercelli terminata con la vittoria dei padroni di casa per 7-1:[9] in
seguito ai sette gol subiti, Combi si allenò duramente, invitando i compagni a
calciare di potenza contro la sua porta negli allenamenti, nel tentativo di
parare.[9]

Nel 1931 subì un pesante infortunio in una gara di campionato, una botta alla
testa;[9] dopo diversi giorni di convalescenza, tuttavia, si rimise in sesto e
tornò a giocare con continuità.[9] Annunciò il ritiro nel 1934, a corollario
di tredici anni in bianconero, dopo aver disputato in totale 351 gare e aver
vinto cinque scudetti, quello del 1925-1926 e i primi quattro del _Quinquennio
d'oro_ (1930-1931, 1931-1932, 1932-1933 e 1933-1934). Proprio nel campionato
1925-1926 mantenne la sua porta inviolata per 934 minuti, più di nove partite
(dal 25 ottobre 1925, nella gara Juventus-Milan 6-0 della 4ª giornata, al 28
febbraio 1926, nella sfida Parma-Juventus 0-3 della 12ª giornata): per
novant'anni rimase questa la maggior inviolabilità mai fatta registrare da un
portiere nella storia del massimo campionato italiano di calcio,[7] prima di
essere superata dai 974' di un altro estremo difensore bianconero, Gianluigi
Buffon.

Con l'Italia esordì il 6 aprile 1924 a Budapest, in un'amichevole contro
l'Ungheria (1-7).[9]

Fu un grande protagonista del campionato del mondo 1934 disputato in Italia,
il primo titolo mondiale vinto dagi _azzurri_. A questo torneo avrebbe dovuto
inizialmente prender parte solo come portiere di riserva, ma il destino volle
che il titolare designato, Carlo Ceresoli dell'Ambrosiana-Inter, durante la
preparazione sul campo di Firenze, in una parata un po' azzardata si rompesse
un braccio a causa di uno scontro con Pietro Arcari;[9] il commissario tecnico
Vittorio Pozzo puntò quindi sul trentunenne Combi, ormai a fine carriera per
gli standard del tempo, dopo un colloquio di cinque minuti.[9] Il 10 giugno
1934 la finale contro la Cecoslovacchia fu la sua ultima partita in azzurro:
Combi alzò la Coppa Jules Rimet da capitano, lasciando così un ulteriore segno
prima del ritiro dalle competizioni calcistiche.

Durante una militanza di dieci anni, giocò 47 gare con la maglia della
Nazionale, subendo in totale 65 reti.

Nel 1956 la Juventus intitolò postumamente a Combi il campo d'allenamento
della prima squadra[12] e un premio a livello giovanile.[13]

Il Campo sportivo Littorio di Merano, realizzato nel 1933 per ospitare la
Nazionale italiana in occasione del Mondiale 1934, fu ribattezzato in onore a
Combi nel 1957.[14]

Nel 2011 il club torinese gli consegnò postumamente una delle cinquanta stelle
nella _Walk of Fame_ dello Juventus Stadium.

[15]

Altri progetti

