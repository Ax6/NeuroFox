**Guglielmo Milani** detto **Mino** , anche conosciuto con gli pseudonimi di
**Stelio Martelli** , **Eugenio Ventura** , **Piero Selva** , **Mungo Graham
Alcesti** e **T. Maggio** (Pavia, 3 febbraio 1928) è un giornalista,
scrittore, fumettista e storico italiano.

Di famiglia benestante, viene avviato agli studi liceali per poi proseguirli
nella facoltà di medicina dell'ateneo pavese, con l'obiettivo di fargli
continuare la professione di due zii materni, entrambi affermati medici.
Grazie ai buoni uffici del padre Carlo, all'epoca sindaco di Pavia, viene
contemporaneamente accettato come praticante nell'istituto di anatomia annesso
al policlinico cittadino.

In breve tempo Milani capisce che la professione medica non fa per lui e, dopo
aver casualmente assistito a una lezione sul Medioevo, decide di iscriversi
alla facoltà di lettere. Dopo la laurea in lettere moderne nel 1950, con una
tesi sul brigantaggio nelle Calabrie, basata sul carteggio del concittadino
Gaetano Sacchi, che diventerà più tardi _Romanzo militare_ , venne assunto
nella Biblioteca Civica di Pavia, divenendone direttore e lavorandovi fino al
1964.

La sua attività di giornalista e scrittore iniziò nel 1953 con saltuarie
collaborazioni al _Corriere dei Piccoli_ , al tempo diretto da Giovanni Mosca,
periodico poi trasformatosi nel _Corriere dei Ragazzi_ , del quale Milani
divenne di fatto il fondatore, il redattore e l'autore più prolifico, e al
quale collaborò fino al 1977. In questo periodo, Milani adottava vari
pseudonimi, come _Eugenio Ventura_ , _Piero Selva_ , _Stelio Martelli_ ,
_Mungo Graham Alcesti_ o _T. Maggio_ per alternare le firme nella sua
produzione.

Tra i suoi libri per ragazzi si ricordano i volumi dedicati alle avventure del
cow-boy Tommy River, di Martin Cooper e le collaborazioni con i più importanti
disegnatori italiani, tra i quali Hugo Pratt, Milo Manara, Grazia Nidasio,
Mario Uggeri, Aldo Di Gennaro, Dino Battaglia, Sergio Toppi e Attilio
Micheluzzi.

Terminata la collaborazione con il _Corrierino_ , assunse la direzione del
quotidiano _La Provincia Pavese_ , incarico che lasciò ben presto per
dedicarsi alla scrittura di romanzi e, soprattutto, di saggi e biografie di
argomento storico.

Notevole anche la produzione di genere _fantasy_ per adulti, della quale
occorre citare _Fantasma d'amore_ , trasposto nell'omonima opera
cinematografica da Dino Risi, e _Selina_ , dal quale Carlo Lizzani ha tratto
lo sceneggiato televisivo _La trappola_.

Assai originale l'approccio al genere poliziesco con la produzione di alcuni
gialli storici incentrati sulla figura di Melchiorre Ferrari, commissario
dell’Imperiale Regia Delegazione di Polizia del Lombardo-Veneto e ambientati
nella Pavia di metà Ottocento.

Assumono particolare importanza i libri sulla storia di Pavia, le biografie di
Giuseppe (del 1982) e Anita Garibaldi (del 1995), parte di un percorso
risorgimentale che era in iniziato, nel 1971, con la meticolosa ricostruzione
della Battaglia di Solferino e San Martino, quest'ultima firmata con lo
pseudonimo di _Stelio Martelli_ nell'edizione originale e riedita, quasi
quarant'anni dopo, con una corposa appendice curata dall'Associazione Storica
Medolese.

Vincitore di numerosi premi letterari, in occasione dell'ottantesimo
genetliaco, è stato celebrato dalla sua Città con la mostra _Le mani di Mino_
, curata da Grazia Nidasio e dal MUF, che ripercorre le tappe più
significative della sua sterminata produzione letteraria e fumettistica.

Per la sua opera di storico, nel 2011 il Comune di Medole ha conferito a Mino
Milani la cittadinanza onoraria.

Gianni Rodari dice di lui:

«Mino Milani […] non è un romanziere d'una volta, ma uno scrittore d'oggi,
contemporaneo del cinematografo e della TV, due invenzioni con le quali ha
fatto da un pezzo i suoi conti, traducendo in una tecnica moderna la loro
grande lezione: narrare per immagini ritmando velocemente l'azione.»

**Ciclo di romanzi di Tommy River** :

**Ciclo dell'Imperial Regio commissario Melchiorre Ferrari** :

Altri progetti

