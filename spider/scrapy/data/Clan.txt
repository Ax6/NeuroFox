**Clan** , anticamente **clano**[1], è un termine utilizzato nelle scienze
demo-etno-antropologiche per indicare uno o più gruppi di persone unite da
parentela, che è definita dalla discendenza percepita da un antenato comune.

_Clan_ è un termine di origine gaelica ( _clann_ ) che significa letteralmente
_figli_ oppure _famiglia_ , e identifica genericamente un'aggregazione di
persone unite da gradi di parentela o di affinità, oppure di comunanza di
interessi. Talvolta viene usato il sostantivo "lignaggio", che indica un
insieme di persone che discendono da un unico antenato.

In diverse culture e situazioni, la parola "clan" si è dimostrata talvolta
avere lo stesso significato di altri gruppi basati sulla parentela, come tribù
e banda. Spesso il fattore distintivo è che un clan costituisce una parte più
piccola di una società più grande come una tribù, un _chiefdom_ , o uno stato.
Ne sono esempi le _gens_ dell'antica Roma, i clan scozzesi, cinesi, e
giapponesi, che esistono come gruppi di parentela entro le rispettive società.
Si noti, tuttavia, che anche le tribù e le bande possono essere componenti di
società più grandi. Per esempio, le tribù arabe sono piccoli gruppi
all'interno delle cosiddette "stirpi" che costituivano la società araba
preislamica, e le bande Ojibwa sono parti più piccole della tribù Ojibwa.

Sebbene l'effettiva genealogia possa essere sconosciuta, i membri di un clan
nondimeno riconoscono un membro fondatore o capostipite. Mentre i legami
basati sulla parentela possano essere di natura puramente simbolica, alcuni
clan condividono un antenato comune "convenuto", che è un simbolo dell'unità
del clan. Quando questo antenato non è umano, ci si riferisce ad esso come a
un "totem animalesco" o "animale totemico". Generalmente parlando, l'affinità
differisce dalla relazione biologica, dato che comprende anche l'adozione, il
matrimonio e legami genealogici fittizi.

Alcuni clan sono patrilineari, nel senso che i loro membri sono imparentati
secondo la linea maschile. Altri sono matrilineari, nel senso che i loro
membri sono imparentati secondo la linea femminile. Altri ancora sono
bilaterali, in quanto consistono di tutti i discendenti del capostipite
secondo linee sia maschili che femminili; i clan della Scozia ne sono un
esempio. Il fatto che un clan sia patrilineare, matrilineare, o bilaterale
dipende dalle regole di parentela e dalle norme della società a cui
appartengono.

La maggior parte dei clan è esogamo, nel senso che i suoi membri non possono
sposarsi l'un l'altro ma nelle culture animistiche e islamiche, il "matrimonio
preferenziale" è quasi sempre considerato quello fra cugini, appartenenti al
medesimo clan. Alcuni clan hanno un capo ufficiale come un _chieftain_ , una
matriarca o un patriarca.

A parte queste diverse tradizioni di parentela, ulteriore confusione
concettuale emerge dagli usi colloquiali del termine. Nei paesi post
sovietici, per esempio, è molto comune parlare di clan riferendosi a reti
informali all'interno della sfera economica e politica. Questo uso riflette
l'assunto che i loro membri abbiano verso gli altri membri relazioni
particolarmente strette e di sostegno reciproco, prossime alla solidarietà tra
parenti.

Altri progetti

