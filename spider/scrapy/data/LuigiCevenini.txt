**Luigi Cevenini** (Milano, 13 marzo 1895 – Masano di Villa Guardia, 23 luglio
1968) è stato un calciatore e allenatore di calcio italiano, di ruolo interno
sinistro.

È noto anche come **Cevenini III** , in quanto terzo di cinque fratelli (gli
altri furono Aldo, Mario, Cesare e Carlo) che costituirono una delle maggiori
dinastie calcistiche italiane. Detto _Zizì_ per la lingua arguta e pettegola,
fu probabilmente il più famoso e dotato dei cinque fratelli, arrivando anche a
giocare 29 partite in Nazionale con 11 reti.

Esordì in Serie A nel Milan il 28 aprile 1912 nella gara contro il Genoa,
vinta grazie a un suo gol, ma per gran parte della sua carriera fu legato
all'Inter, con cui fra il 1912 e il 1927 disputò complessivamente 190 partite
in campionato, segnando 158 reti in 10 stagioni: rimane tuttora il quinto
miglior capocannoniere dei nerazzurri.

La Prima guerra mondiale, che lo vide tornare provvisoriamente in rossonero e
giocare 7 gare segnando 6 gol in Coppa Federale 1915-1916, Coppa Regionale
Lombarda e Coppa Mauro, gli rubò gli anni in cui un calciatore solitamente si
afferma, ma _Zizì_ riuscì comunque a imporsi nel panorama calcistico italiano.

Campione d'Italia nel 1920, al primo campionato dopo il conflitto, rimase in
nerazzurro fino al 1927, senza più riuscire a ripetere in campionato l'
_exploit_ del 1920. In questo lasso di tempo, i fratelli Cevenini stabilirono
un record tuttora in essere, alquanto straordinario: il 26 dicembre 1920,
infatti, tutti e cinque i fratelli, (Aldo, Mario, Luigi, Cesare e Carlo),
vennero schierati nel derby cittadino contro l'U.S. Milanese, terminato 2-1
per l'Inter grazie ai gol di Luigi e Carlo.[2]

Nella sola stagione 1921-1922 giocò nella Novese nel campionato FIGC, mentre
l'Inter partecipava a quello della "ribelle" CCI (arrivando ultimo nel proprio
girone senza Zizì). La Novese, con l'apporto del grande campione e trovatasi
senza le rivali più titolate, arrivò a vincere lo scudetto nell'anno dello
scisma. In quell'anno giocò ancora con il fratello maggiore Aldo e con il
secondo della dinastia, Mario.

Tornato a Milano, con la maglia dell'Inter segnò 17 reti nei derby, superato
poi negli anni solo da Meazza con 20 reti, mentre il fratello Mario, che a
lungo giocò al Milan, si fermò a 16. Nessuno fu poi capace di superare questo
terzetto.

Approdato alla Juventus nel 1927, vi rimase per tre stagioni.

Passato al Messina nel 1930, ricoprì il ruolo di allenatore-giocatore nel
campionato di Prima Divisione, l'allora terza serie. L'anno successivo,
nonostante i 37 anni d'età, guidò la squadra alla conquista della Serie B dopo
gli spareggi per la promozione.

Nella stagione 1934-1935 allenò la Comense in Serie B, giocando anche 21
partite e segnando 4 reti. Nella fase conclusiva della stagione 1938-1939
guidò l'Arezzo, con cui, a 44 anni di età, giocò anche 4 gare; allenò poi la
Civitanovese[3].

Già prima della Grande Guerra aveva esordito con la maglia azzurra nella
partita del 31 gennaio 1915 vinta per 3-1 contro la Svizzera, con un suo gol
su rigore per il 2-1 e nella ripresa il terzo gol del fratello maggiore Aldo
(che giocava in Nazionale fin dalla sua prima partita nel 1910). Nel 1929
diede l'addio alla Nazionale, di cui ebbe per 7 volte la fascia di capitano.

Giocò anche 2 partite, con una rete, nella Nazionale B nelle prime due partite
della sua storia, nel 1927, segnando 3 reti contro le nazionali maggiori di
Lussemburgo e di Irlanda.

Come riportato da Antonio Ghirelli nella sua _Storia del calcio in Italia_ ,
Cevenini fu il primo giocatore nella storia della Nazionale a rendersi
protagonista di un episodio singolare: nell'immediato dopoguerra, alla vigilia
di un derby, egli scomparve misteriosamente da Milano. Si venne a sapere una
quindicina di giorni dopo che s'era recato in Inghilterra per confrontarsi con
i professionisti inglesi. Il provino ebbe esito positivo ma, quando una
squadra britannica si fece avanti per ingaggiarlo, Cevenini sparì da Londra
così come da Milano[2].

Altri progetti

