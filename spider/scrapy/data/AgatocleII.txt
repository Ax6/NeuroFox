**Agatocle II** (in greco antico: Ἀγαθοκλῆς, _Agathŏcles_ ; Siracusa, III sec.
a.C. – 289 a.C.) è stato un principe siceliota, figlio del basileus Agatocle e
di sua moglie Alchia. Fu l'erede al trono di Siracusa designato da Agatocle,
ma venne assassinato dal nipote del re, Arcagato.

Nato dal secondo matrimonio di Agatocle, ebbe una sorella, Lanassa, la quale
andò in sposa a Pirro, re d'Epiro. Ebbe inoltre tre fratellastri e una
sorellastra nati dagli altri due matrimoni del padre: Arcagato ed Eraclide
nati dalla prima moglie ed entrambi morti in Africa, durante la spedizione
contro Cartagine, e Teossena d'Egitto ed Arcagato di Libia nati dalla terza
moglie, Teossena.

Il fratellastro Arcagato fu il padre di Arcagato junior, suo nipote, nonché
suo rivale per il trono.

Di lui si sa pochissimo poiché la narrazione delle antiche fonti è del tutto
incentrata sul padre Agatocle fino a quando non si parla della successione al
trono: negli ultimi anni Agatocle junior venne condotto alla corte del re di
Macedonia Demetrio Poliorcete, il quale lo ricevette con tutti gli onori e gli
fece doni grandiosi, cincendolo con una regale veste. Lo scopo di questo
viaggio, organizzato da suo padre, era quello di far riconoscere il giovane
come legittimo erede al trono di Sicilia.

Agatocle senior portò il giovane davanti al popolo di Siracusa e lo presentò
ufficialmente come suo erede. In seguito lo mandò all'accampamento
dell'esercito siracusano il quale si trovava in quei frangenti presso la città
di Etna sotto il comando del nipote Arcagato. Agatocle senior fece giungere
una lettera ad Arcagato con la quale gli ordinava di passare il comando
dell'esercito a suo figlio Agatocle junior.

Arcagato si prese quindi di gelosia e architettò un piano per eliminae sia
Agatocle senior e sia Agatocle junior. Dopo aver fatto avvelenare il re
tramite il suo servitore Menone, condusse con un tranello il giovane Agatocle
su di un'isola e qui dopo averlo fatto bere e averlo distratto lo uccise a
tradimento.

Il corpo del giovane Agatocle fu portato dal moto delle onde fino alla costa
di Siracusa, dove venne raccolto e riconosciuto fu quindi portato a corte da
suo padre.

Il re Agatocle, morente, a causa di questo crudele gesto diseredò il nipote
Arcagato ed elesse come suo unico erede il popolo di Siracusa, restaurando di
fatto la democrazia e ponendo fine alla sua basileia.

