_**Ma quale idea/Lezione d'amore**_ è un 45 giri del cantante pop italiano
Pino D'Angiò, pubblicato nel 1980 dall'etichetta discografica Ri-Fi.

Canzone scritta da Giuseppe Chierchia (vero nome di Pino D'Angiò), arrangiata
da Enrico Intra, ebbe uno straordinario successo diventando uno dei brani più
famosi del cantante.

Dopo l'insuccesso del precedente singolo, D'Angiò viene richiamato da Ezio
Leoni, con il quale aveva prodotto _È libero, scusi?_.

Il nuovo brano composto dal cantautore campano parla con aria visibilmente
autoironica, come dichiarato dallo stesso autore in molteplici interviste, di
uno sbruffone da discoteca e una sua presunta conquista.[1][2]

È uno dei primi esempi in Italia di fusione tra rap e funk, campiona la linea
di basso di _Ain't No Stoppin' Us Now_ del duo McFadden & Whitehead (Gene
McFadden e John Whitehead), ed è considerato una delle canzoni italiane più
rappresentative degli anni '80.

Scritto dallo stesso autore, è il lato B del disco, che non è contenuto
nell'album _...Balla!_.

Il disco, pur non andando oltre la cinquantunesima posizione dei singoli più
venduti in Italia, divenne una hit in tutto il mondo. È stato pubblicato in 30
paesi e ha superato i 12 milioni di copie vendute[3].

Nel 2005 i Flaminio Maphia realizzano una cover intitolata "Che idea"
(dall'album Per un pugno di euri) che riprende in gran parte il testo e la
base musicale.

