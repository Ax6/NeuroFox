**Johnathan Hildred "John" Wall jr.** (Raleigh, 6 settembre 1990) è un
cestista statunitense, professionista nella NBA con i Washington Wizards.

Nasce a Raleigh nella Carolina del Nord, da Frances Pulley e Johnatan Wall
sr., è il secondo di tre figli. Da giovane vedeva il padre solamente nel week-
end; egli infatti era stato incarcerato per furto d'armi. John e sua sorella,
Cierra, erano tuttavia troppo piccoli per capire perché il padre fosse dietro
le sbarre. Nel 1998 al padre viene diagnosticato un cancro al fegato. I medici
dissero che non avrebbe superato l'anno e così viene liberato per passare i
suoi ultimi mesi con la famiglia. Egli portò tutti in vacanza a White Lake,
vicino a Lumberton. Qui John Wall padre e figlio parlarono riguardo al futuro
di John jr. Il padre spiegò le sfide che sarebbero toccate al figlio e lo
incoraggiò a trovare il modo di essere sempre un uomo migliore e di fare tutto
quella che doveva al fine di ricevere un'istruzione universitaria. La morte
del padre colpì tremendamente il figlio, che divenne più introverso e
rabbioso, spesso entrando in conflitto con le autorità. Tuttavia, le sue
grandi abilità di giocatore di football e basket l'hanno aiutato moltissimo in
gioventù. Fu la madre a spingerlo a dedicarsi esclusivamente alla palla a
spicchi, nonostante gli allenatori di football che lo allenarono lo vedessero
come un ottimo _footballer_. Frances lo spinse anche a cambiare atteggiamento,
dicendogli che avrebbe avuto una pessima vita se non l'avesse fatto.

«È forte, veloce, intelligente ed è un leader. È un talento puro.[2]»

Playmaker estremamente veloce e atletico,[3] negli anni ha affinato le proprie
abilità difensive[4] e migliorato la propria affidabilità al tiro[5] (le sue
percentuali, specialmente da tre punti, erano piuttosto basse a inizio
carriera).[6] È un ottimo assist-man e un buon rimbalzista.[6]

John non seguì immediatamente i consigli della madre. Inizialmente si iscrisse
alla _Garner Magnet High School_ , dove si erano diplomati anche Donald
Williams e David West. La famiglia però si trasferì in un'altra città e così
si iscrisse alla _Broughton High School_. Qui però, nonostante le buone
prestazioni, viene lasciato fuori dalla squadra di pallacanestro dal coach
Jeff Ferrel, a causa del suo comportamento. Cambia così per la terza e ultima
volta scuola, frequentando la _Word of God Christian Academy_. Qui maturò sia
come persona, sia come giocatore, attirando di conseguenza moltissimi scout
dai migliori _college_. Nell'anno da senior migliorò ulteriormente, con una
media di 19,7 punti a partita, portando la squadra della scuola, i _Rams_ , ad
un passo dal titolo nazionale.[7]

Terminata l'high school, John è uno dei talenti più seguiti e voluti del
panorama statunitense. Università del calibro di Duke e Georgia Tech lo
volevano fortemente. Kansas, che con i suoi Kansas Jayhawks aveva vinto il
titolo NCAA lo voleva alla cerimonia di premiazione. Tuttavia John era
fortemente attratto dall'andare a Memphis, dove erano usciti Derrick Rose e
Tyreke Evans. Wall stimava anche il coach di Memphis, John Calipari. Così,
quando " _coach Cal_ " si trasferì alla University of Kentucky, decise di
seguirlo a Lexington. All'università John ebbe buone medie, era cordiale e
gentile con compagni e professori e spesso era seduto addirittura in prima
fila. Nella prima apparizione in un'amichevole come _Wildcat_ , Wall sorprese
tutti mettendo a referto ben 27 punti e nove assist in soli 28 minuti di
gioco. Nel suo debutto ufficiale confermò le buone impressioni iniziali
realizzando il tiro della vittoria a soli 5 decimi di secondo al termine del
match. Nessuno alla Kentucky dubitava del suo talento. Erano certi che sarebbe
stato la prima scelta al Draft 2010. All'università era una sorta di stella,
il cosiddetto _Big Man On Campus_ , veniva molto frequentemente fermato per
delle foto o autografi. Per non ritardare alle lezioni, girava spesso con le
cuffie nelle orecchie, fingendo di non sentire e tirando dritto sul suo
percorso.

Concluderà la sua stagione con 16,6 punti, 6,5 assist, 4,3 rimbalzi, 1,8
recuperi. Ha stabilito inoltre il record di assist della sua università, 241,
e anche il record di punti.

Il 7 aprile 2010 Wall si dichiara eleggibile per il draft NBA e nei primi
giorni di maggio firma con l'agente Dan Fegan; il 23 giugno 2010 raggiunge un
accordo di sponsorizzazione con la Reebok.  
Nelle settimane precedenti al draft Wall è al centro dell'attenzione. Si dà
ormai per certo che sarà la prima chiamata dei Washington Wizards, in cerca di
un giocatore per ricostruire una franchigia ormai in declino.  

Il 24 giugno 2010 al draft NBA viene chiamato, andando a confermare tutti i
pronostici della vigilia, dai Washington Wizards come prima scelta assoluta.
Wall è il primo giocatore uscente da Kentucky ad essere stato scelto con la
prima scelta assoluta. Due anni dopo, al Draft 2012, un altro giocatore di
Kentucky verrà scelto alla prima posizione: Anthony Davis. Il giorno della sua
presentazione è un vero e proprio evento. Al Verizon Center di Washington
oltre ai numerosissimi giornalisti giungono anche circa 1000 tifosi. Il peso
che grava sulla spalle del ventenne John è enorme. Il contesto in cui si
insedia è un misto di grande speranza e di delusione. Il roster è un mix di
buoni giovani, come Nick Young, e veterani, come Kirk Hinrich. L'uomo
franchigia fino ad allora, Gilbert Arenas, viene scambiato e spetta proprio a
Wall caricarsi il peso del team e diventare il nuovo punto di riferimento.

Il suo debutto ufficiale in canotta capitolina è nella trasferta contro gli
Orlando Magic. I Wizards vengono sconfitti e Wall, emozionato e nervoso chiude
con un misero 6-19 dal campo. Mette comunque a referto 14 punti e nove assist.
Alla sua terza apparizione, la prima casalinga, contro i Philadelphia 76ers,
mette a tabellino 25 punti, 13 assist e ben 9 palle rubate, stabilendo un
record franchigia ed è diventato il secondo giocatore della storia a mettere a
segno 9 o più assist nelle sue prime tre partite. Il 10 novembre 2010 realizza
la sua prima _tripla doppia_ in NBA, mettendo a referto 19 punti, 13 assist e
10 rimbalzi.[8] Solo LeBron James e Lamar Odom erano riusciti nell'impresa ad
un'età più giovane. È l'unico assieme a soli altri quattro giocatori nella
storia NBA, ad averla realizzata in così sole poche partite dal debutto. Il
match terminerà con una vittoria all'over-time da parte di Washington,
trascinata dal suo nuovo e giovanissimo leader. Dopo le prime sei partita il
_rookie_ della capitale ha totalizzato ben 61 assist, battendo il record
precedente di 50 appartenuto ad Oscar Robertson.

Il 18 febbraio 2011 al Rookie Challenge dell'All Star Game di Los Angeles
realizza il record di assist in questa manifestazione, servendone ben 22, che
lo aiuteranno a ricevere il premio di miglior giocatore. Nonostante abbia
ricevuto durante la stagione quattro volte il titolo di _Rookie of the Month_
per la conference orientale, il premio andò all'ala dei Los Angeles Clippers,
Blake Griffin, prima scelta assoluta al Draft dell'anno precedente, ma alla
sua prima stagione NBA.

Guida indiscussa dei Wizards, nella sua seconda stagione NBA gioca da titolare
tutte le 66 gare della stagione, accorciata a causa del lockout, mantenendo le
proprie medie punti e assist della stagione d'esordio; conclude infatti con
16,3 punti, 8,0 assist, 1,4 rubate e 0,9 stoppate a partita. A gennaio viene
selezionato ancora per l'NBA Rising Star Challenge, dove è membro del team
_Chuck_ , un misto di _rookies_ e _sophomores_ , allenato da Charles Barkley.
In questa gara mette a segno 17 punti, 8 assist, 6 rimbalzi e due stoppate,
contribuendo nettamente alla vittoria della propria squadra. I suoi Wizards
terminano l'annata con un pessimo record di 20-46, penultimi nella Southeast
Division.

La stagione 2012-13 inizia male per Wall e i suoi Wizards. Il playmaker si
infortuna nella _pre-season_ alla rotula[9] ed è costretto a vedere la propria
squadra perdere continuamente, fino ad arrivare al clamoroso record di
0-12[10]. Rientra a gennaio 2013 contro gli Atlanta Hawks dove, accolto dal
pubblico capitolino con una enorme _standing ovation_ , mette a referto 14
punti, 4 assist e due rimbalzi in 21 minuti e contribuendo alla vittoria dei
Wizards. La notte del 26 marzo nella vittoria contro i Memphis Grizzlies per
107-94, realizza il suo _career-high_ di 47 punti. Oltre a questi, mette a
tabellino anche 7 rimbalzi, 8 assist e 1 stoppata. Conclude la stagione
2012-13 con la media di 18,5 punti, 7,6 assist, 4,0 rimbalzi e 1,3 stoppate a
partita in 32,7 minuti. Nonostante i Wizards abbiano concluso la stagione
senza accedere ai Playoff e con un record negativo, con il ritorno di Wall da
gennaio la squadra ha vistro crescere le prestazioni, chiudendo la seconda
parte di stagione con un record positivo, lasciando ben sperare per la
stagione successiva.

In estate il playmaker firma un prolungamento quinquennale del contratto a 80
milioni di dollari, legando quindi il suo nome alla franchigia capitolina.
Washington ormai, dopo oltre 3 anni di permanenza, vede nel numero 2 il punto
fermo attorno al quale costruire il futuro, sperando in un ulteriore
affiatamento con la giovane guardia Bradley Beal e la coppia di lunghi Marcin
Gortat e Nenê per giocarsi un'ottima stagione e sperare di accedere alla
_post-season_ dopo parecchi anni di assenza. Il 15 febbraio prende parte
all'Slam Dunk Contest nella squadra della _Eastern Conference_ con Paul George
e Terrence Ross. La squadra risulterà vincitrice e John Wall verrà premiato
col titolo di "Sprite Dunker of the Night". La _regular season_ si chiude con
il quinto posto ad est, cosa che permette a Washington di partecipare ai
_playoffs_ , obiettivo stagionale. Le cifre di Wall in 82 incontri disputati
recitano 19,2 punti ( _career high_ ), 4,1 rimbalzi, 8,8 assist ( _career
high_ ) e 1,8 rubate ( _career high_ ), facendo di questa stagione la sua
migliore dall'approdo fra i professionisti. Nella _post-season_ , dopo aver
battuto i Chicago Bulls 4-1, Wall e compagni vengono eliminati in semifinale
di conference 4-2 dagli Indiana Pacers.

In questa stagione Wall perde la sua cara amica Damiyah Telemaque-Nelson di 6
anni, morta a causa di un cancro, a cui dedica una vittoria in doppio overtime
contro i Boston Celtics, scoppiando in lacrime nel post partita.[11]
Successivamente donerà tutto il suo vestiario della partita alla famiglia.
Partecipa all'All Star Game e trascina poi gli Wizards fino alle semifinali di
Conference, dove perdono in sei gare contro gli Atlanta Hawks. Viene inoltre
nominato nel secondo quintetto All-Defensive.

La stagione si rivela molto deludente sia per Wall (che partecipa comunque
all'All Star Game) che per gli Wizards, che non riescono nemmeno a
qualificarsi per i Playoffs, complice anche l'infortunio occorso a Bradley
Beal, stella con Wall della squadra.

La stagione 2016-17 si rivela la definitiva consacrazione per il play
originario del nord Carolina, convocato al All-Star game per la quarta volta
in carriera, gioca una stagione con una media di doppia doppia per il terzo
anno consecutivo con 10,7 assist e 23,1 punti di media a partita. Viene eletto
giocatore del mese di dicembre 2016. È protagonista di ottimi play-off dove
guida i suoi Wizards fino a gara-7 di semifinali di conference contro i
Celtics poi vittoriosi.

La stagione del play parte a rilento a causa di un fastidio al ginocchio, che
lo portano a saltare o a giocare fuori forma fino a dicembre. Al suo ritorno è
autore di prestazioni più o meno positive anche se non eccelse, che comunque
gli consento di ricevere la convocazione all'All Star Game. A fine gennaio,
Wall è vittima di un nuovo infortunio al ginocchio che lo terrà lontano dal
parquet dalle 6-8 settimane,[12] che comunque gli consentirà di tornare per i
Play Offs.

Altri progetti

2 Wall · 3 Beal · 5 Robinson · 6 Brown · 8 Hachimura · 9 Randle · 13 Bryant ·
21 Howard · 28 Mahinmi · 32 Green · 52 McRae · Smith · All. Scott Brooks

