**San Benedetto dei Marsi** è un comune italiano di 3 891 abitanti[1] della
provincia dell'Aquila in Abruzzo.

Il paese è adagiato sul bordo orientale dell'ex alveo del Fucino ad
un'altitudine di 687 m s.l.m.. Confina con Aielli, Cerchio, Collarmele,
Pescina, Trasacco e in un settore della piana fucense con il territorio
comunale di Celano. San Benedetto è il comune più pianeggiante della Marsica
presentando un'escursione di appena 50 metri[2]. Dista circa 123 chilometri da
Roma[3], 73 dall'Aquila[3] e 20 da Avezzano[3].

San Benedetto dei Marsi è stata in epoca preromana e romana capoluogo dei
Marsi. Nota come Marruvium, o dal greco Marrubium, il cui toponimo sarebbe
legato al leggendario Marrus, fondatore di quella popolazione. La città,
situata sulle sponde del lago Fucino dista circa 20 chilometri da Alba Fucens.
Il condottiero marso Quinto Poppedio Silone proveniva dalla gens Poppedia,
tribù italica stanziata tra la foce del fiume Pitonius, il Giovenco, e
Milonia, limitrofa città antica situata nei pressi della contemporanea Ortona
dei Marsi. Gli abitanti di Milonia, distrutta dall'esercito romano prima e dai
Longobardi dopo, si sparsero perlopiù nell'area marruviana e nella valle del
Giovenco. Vennero così edificati i borghi contemporanei, le cui fondazioni
possono essere collocate al massimo nel primo periodo medievale[4]. Marruvio
dei Marsi fu riconosciuto ai tempi dell'impero romano come florido municipium
menzionato, tra gli altri, da Strabone e Plinio come "splendidissima civitas
Marsorum Marruvium"[5].

Dell'antico centro marruviano restano alcune parti delle mura e
dell'anfiteatro e diversi reperti come iscrizioni e statue. In seguito ad
alcuni scavi di manutenzione sono stati trovati i resti di una domus di epoca
romana, riportata alla luce, da successivi scavi archeologici. Nel nucleo
urbano ci sono i Morroni, monumenti funebri in muratura e la facciata dell'ex
cattedrale di Santa Sabina, risalente al periodo paleocristiano. Nel
sottosuolo è conservata la strada di epoca romana della quale è stato scoperto
un breve tratto[6].

A San Benedetto, nota nel medioevo anche con il nome di Marsia o città della
provincia Valeria, sarebbe nato durante il VI secolo Papa Bonifacio IV, mentre
morì il 3 novembre 1130 San Berardo dei Marsi, stretto collaboratore di Papa
Pasquale II.

San Benedetto ha ospitato la prima sede della diocesi dei Marsi dall'XI secolo
fino al 1580.

Nell'XI secolo il monastero di San Benedetto di Civita (toponimo derivante dal
nome altomedievale "Civitas Marsicana" che sostituì quello utilizzato
precedentemente di "Marsia"), risultò tra i possedimenti diretti dell'abbazia
di Montecassino, tra i più importanti, poiché viene rappresentato sulla porta
bronzea che l'abate Desiderio fece realizzare nel 1065 per il rinnovato
monastero cassinese[7].

All'epoca del vescovo Matteo Colli, con la bolla _In suprema dignitatis_[8] di
papa Gregorio XIII, la cattedrale e la sede vescovile vennero trasferite a
Pescina, nella chiesa di Santa Maria delle Grazie.

Nella Marsica San Francesco d'Assisi diffuse il suo ordine dei minori. La sua
prima presenza nel territorio risulterebbe nell'inverno tra il 1215 e il 1216,
quando soggiornò a San Benedetto dei Marsi dove, in località "Luogo" (in
dialetto locale "i loche") dormiva, insieme con i poveri, nei pressi
dell'anfiteatro romano non distante dal monastero benedettino di Santa Sabina
e dal luogo dove successivamente fu edificata la chiesa di San Francesco,
presso l'area della contemporanea villa comunale[9]. Un successivo viaggio
nella Marsica, a Pescina, Celano e San Benedetto dei Marsi, ci sarebbe stato
con ogni probabilità tra il 1219 ed il 1222. Secondo quanto avrebbe riportato
il suo primo biografo Tommaso da Celano e, in seguito, Bonaventura di
Bagnoregio che riscrisse la biografia, San Francesco avrebbe guarito, operando
un miracolo, un cavaliere che lo ospitò nel palazzo celanese di sua
proprietà[10]. Mentre nel 1225 nella vicina Pescina, venne fondato il convento
accanto alla contemporanea chiesa di Sant'Antonio da Padova[11][12][13].

Durante il periodo di Carlo II d'Angió, tra il 1250 ed il 1300, la cattedrale
di Santa Sabina possedeva e controllava tutti i terreni compresi tra Pescina e
il Fucino, mantenendo il diritto all'uso esclusivo dell'acqua, che alimentava
il cosiddetto Molino di Civita[14].

Per motivi non del tutto conosciuti, molto probabilmente a causa delle
devastanti alluvioni del lago Fucino, Pescina divenne centro di riferimento
religioso del territorio. Il ruolo di cattedrale di Santa Sabina, chiesa
oramai diroccata, nel 1580 venne ufficialmente preso dalla chiesa di Santa
Maria delle Grazie in Pescina, dove fu trasferita la sede vescovile marsicana.
Nel settecento, dopo una lunga decadenza, il centro cominciò a riacquistare
importanza, raggiungendo, verso la metà del secolo, circa cinquecento
abitanti.

Il vero sviluppo di San Benedetto dei Marsi si verificò grazie al
prosciugamento del lago Fucino. Fra il 1801 e il 1881 il comune di Pescina
(cui San Benedetto apparteneva ancora) vide aumentare la propria popolazione
del 70%, in particolare la sua frazione fu in quel periodo in piena
espansione. La messa a coltura dell'area denominata Bacinetto è stata la causa
prima di questo "exploit" demografico. Non mancarono i contrasti tra le due
comunità, oramai del tutto superati.

Il terremoto della Marsica del 1915 provocò a San Benedetto oltre 2.300
vittime. L'immane tragedia sposterà in avanti l'esigenza di autonomia del
paese fucense che sarà raggiunta inevitabilmente poco dopo il termine della
seconda guerra mondiale. San Benedetto dei Marsi festeggiò la sua indipendenza
amministrativa, diventando il trentasettesimo comune autonomo della
Marsica[15].

A cominciare dagli anni sessanta nel limitrofo territorio fucense di Ortucchio
venne realizzato il centro spaziale del Fucino, il più grande teleporto per
usi civili del pianeta[16].

Il monumento ai caduti di tutte le guerre, realizzato in stile moderno, è
situato all'ingresso della villa comunale. Nel centro urbano si trovano i
busti dedicati a Papa Bonifacio IV e alla fondatrice della Lega del Filo
d'Oro, Sabina Santilli.

Abitanti censiti[20]  

I cittadini stranieri residenti a San Benedetto dei Marsi al 1º gennaio 2018
erano 467, pari al 12% della popolazione residente[21].

Il 26, 27 e 28 agosto di ogni anno in occasione della festa religiosa dedicata
a santa Maria Goretti a San Benedetto dei Marsi si tengono le celebrazioni di
carattere religioso. La reliquia della santa viene portata nel paese marsicano
da Corinaldo (AN) dove si trova la casa che la ospita. Centinaia di
motociclisti si ritrovano da tutto il circondario per accompagnare la reliquia
in una particolare processione in moto fino alla chiesa parrocchiale[22].

La prima domenica di giugno si tiene la festa del santo patrono san Vincenzo
Ferreri; il lunedì successivo si svolge la festa del santo compatrono san
Benedetto da Norcia[23].

Sul sito del Ministero dell'Interno sono disponibili i dati di tutte le
elezioni amministrative di San Benedetto dei Marsi dal 1985 ad oggi[25].

La squadra di calcio che ha rappresentato nei tornei dilettantistici abruzzesi
il comune marsicano è stata la _S.S. San Benedetto dei Marsi_[28]. Nel 2017 la
società si è unita con quella di Venere dei Marsi dando vita all' _Asd San
Benedetto Venere_[29]. I colori sociali sono il giallo-rosso, gioca le gare
interne allo stadio comunale "Manfredo Profeta".

La Marruviana Volley è una società pallavolistica fondata nel 1969[30]. Il
sodalizio femminile milita nei tornei regionali.

Altri progetti

