Per **infrastruttura** s'intende uno o la serie di elementi strutturati che
intermedia i rapporti tra i vari componenti di una struttura.

Il termine può essere considerato un po' astratto poiché è facile considerare
ogni oggetto, anche di uso comune, come facente parte di una infrastruttura
più ampia, viene però comunemente utilizzato in alcuni campi specifici.

Ad esempio, si parla di infrastrutture critiche, riferendosi alla sicurezza
dello Stato, raggruppando sotto questa voce elementi tra loro disgiunti come
le funzionalità del Ministero della Difesa o delle Banche, ma facente parte di
un insieme dove la caduta di un singolo elemento rischia di trascinare tutto
il resto.

In economia, con "infrastruttura" si va a definire la rete di beni e servizi
che, pur non operando direttamente sul sistema produttivo, è fondamentale per
lo sviluppo socio-economico del Paese mediando i rapporti tra le parti. È
frequente in economia l'uso del sinonimo capitale fisso sociale. Trasporti,
energia e telecomunicazioni delineano i servizi primari, ovvero quella serie
di infrastrutture che devono presentare un'elevata accessibilità a basso costo
per consentire al Paese di crescere. Alle infrastrutture prettamente
economiche si aggiungono le infrastrutture di base che permettono allo Stato
di espletare le sue funzioni e le infrastrutture sociali, atte a garantire i
servizi fondamentali al cittadino. Interessante notare come anche queste
ultime contribuiscano allo sviluppo economico, innestando un aumento di
consapevolezza e spirito imprenditoriale nei cittadini stessi. Generalmente,
gli alti costi di messa in pianto, dovuti alla frequente necessità di
implementare contemporaneamente un alto numero di strutture, uniti
all'esigenza di un'accessibilità a basso costo e non discriminante, rendono
praticamente doverosa una gestione statale o quanto meno regolamentata.

In ingegneria, si definisce infrastruttura l'elemento o l'insieme dei
componenti che struttura un territorio secondo le necessità umane. A seconda
della sua dislocazione sul territorio troviamo infrastrutture a rete e
infrastrutture puntuali. Le prime compongono una rete di impianti e servizi
interconnessi tra loro da specifici punti nodali. Per sua natura, questo tipo
di infrastrutture necessita di raggiungere vaste zone di territorio o comunque
un grande numero di cittadini per essere efficiente. Tra di queste troviamo le
reti dei trasporti, sia di energia che di mezzi e persone, composte da strade,
ferrovie, canali, gasdotti, oleodotti ecc. Troviamo poi le reti di
telecomunicazione (rete telefonica, emittente televisiva, emittente
radiofonica ma anche la rete informatica nel suo complesso), vitali
(acquedotti), di scarico (fognature) e di difesa del suolo (impianti di
smaltimento rifiuti, così come le reti di prevenzione dal rischio idro-
geologico). Il secondo tipo invece ha valore in quanto tale. Ne sono un
esempio ospedali, scuole ma anche l'insieme delle infrastrutture di base
composto da carceri, stazioni di polizia e dell'esercito, tribunali etc.

Si può evincere che una caratteristica delle infrastrutture suindicate è il
fatto di essere composte da elementi definibili come fissi ma che,
adeguatamente connessi, riescono ad evadere un compito specifico non
realizzabile altrimenti.

Spesso il termine viene anche usato per indicare una connettività meno
palpabile tra elementi in cui il comportamento di uno di essi può influenzare
quello dell'altro.

Altri progetti

