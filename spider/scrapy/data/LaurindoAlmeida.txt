**Laurindo Almeida** (San Paolo, 2 settembre 1917 – Van Nuys, 26 giugno 1995)
è stato un chitarrista brasiliano, considerato fra i più importanti nel
panorama del jazz brasiliano.

La sua carriera professionale ebbe inizio verso la fine degli anni quaranta,
quando Laurindo entrò a far parte dell'orchestra di Stan Kenton. Nel 1950
suonò con il gruppo vocale Four Freshmen e in seguito con Pete Rugolo.

Nel 1953 incise assieme al sassofonista Bud Shank una serie di dischi, un
primo assaggio dello stile poi denominato "bossa nova", una fusione di musica
popolare brasiliana con il jazz di matrice statunitense. Nel 1959 collaborò
nell'album The Versatile Henry Mancini And His Orchestra.

Almeida alternò le sue esibizioni in stile latin jazz con quella della musica
classica e leggera. In seguito si unì al pianista John Lewis e poi al Modern
Jazz Quartet. Dopo aver registrato con il flautista Herbie Mann, all'inizio
degli anni settanta, ritrovò Bud Shank con cui fondò il gruppo dei L.A. Four
(Bud Shank, Jeff Hamilton, Laurindo Almeida, Ray Brown).

Dagli inizi degli anni ottanta ebbe inizio la sua collaborazione con il
chitarrista Charlie Byrd con cui incise alcuni magnifici dischi come
_Brazilian Soul_ e _Tango_.

Altri progetti

