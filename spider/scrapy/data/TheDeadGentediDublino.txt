_**The Dead - Gente di Dublino**_ ( _The Dead_ ) è un film del 1987 diretto da
John Huston, tratto dal racconto di James Joyce _The Dead_ , contenuto nella
raccolta _Gente di Dublino_ ( _Dubliners_ ).

Si tratta dell'ultimo film realizzato da Huston, scomparso il giorno prima
dell'inizio della 44ª Mostra internazionale d'arte cinematografica di Venezia,
dove il film fu presentato fuori concorso.

Dublino, giorno dell'Epifania del 1904.

Come da lunga tradizione, nel periodo natalizio le due sorelle nubili Kate e
Julie Morkan, con la nipote Mary Jane, organizzano, nella loro casa di Usher's
Island, una serata per riunire amici e parenti.

Mary Jane, che è insegnante di musica, ha invitato le sue allieve, Miss
O'Callaghan, Miss Furlong e Miss Higgins e alcuni giovanotti, Mr. Bergin e Mr.
Kerrigan. L'anziano e galante Mr. Browne omaggia le zie con delicati mazzetti
di fiori. Sono presenti anche Mr. Grace e il tenore Bartell D'Arcy, altre
allieve e altri giovani uomini, la vecchia madre di Freddy Malins, insieme col
figlio. La presenza di Freddy, che ha il vizio di bere e interviene spesso con
discorsi fuori luogo, preoccupa le zie che attendono con ansia l'arrivo del
nipote Gabriel con la moglie Gretta, che le aiuteranno nell'intrattenere gli
ospiti.

La festa inizia con un valzer suonato al pianoforte da Miss Daly. Al piano
esegue una sonata anche Mary Jane. Mister Grace recita dei versi e zia Julia
canta una romanza. Al ballo dei lanceri, Gabriel balla con Miss Molly Ivors,
una fervente nazionalista che porta appuntata sulla camicetta bianca una
spilla con emblema irlandese e relativo motto: lo rimprovera di scrivere
articoli letterari per un giornale inglese, accusandolo di essere _anglofilo_.

La cena si apre con il tradizionale taglio dell'oca arrosto affidato a
Gabriel. Lo accompagnano prosciutto, arrosto e patate. Il pudding brulé viene
servito da Gretta. Alla conclusione della serata Gabriel prende la parola per
pronunciare il tradizionale discorso augurale. Mentre gli ospiti incominciano
ad uscire e vengono chiamate le carrozze, Gretta si attarda sulla scala,
intenta ad ascoltare una musica che proviene dalle stanze superiori. Bartell
D'Arcy canta una canzone popolare irlandese.

In albergo, Gabriel, vedendo la moglie assorta e triste, le chiede il motivo
del suo turbamento, e Gretta gli racconta che molti anni prima, quando
trascorreva le vacanze a Galway dalla nonna, un ragazzo di diciassette anni,
Michael Furey, innamorato di lei, le cantava spesso proprio quella canzone.
Giunto l'autunno, il giorno prima che lei partisse per il collegio, pur
gravemente malato, era accorso nel suo giardino, sotto la pioggia per
rivederla ancora una volta. Dopo una settimana morì. Sopraffatta dall'emozione
Gretta scoppia in singhiozzi e poi spossata si addormenta.

Gabriel guarda fuori dalla finestra della stanza. La neve ha ripreso a cadere.
Pensa al suo rapporto con la moglie e alla distanza fra i sogni romantici e la
realtà. Pensa alle persone care già scomparse e alle zie che presto se ne
andranno pure loro. La neve avvolge pian piano ogni cosa.

John Huston porta sul grande schermo _The dead_ ( _I morti_ ), l'ultimo
racconto della raccolta _Dubliners_ ( _Gente di Dublino_ ) di James Joyce, che
egli aveva sempre considerato un capolavoro letterario.

Il film rappresenta anche un omaggio all'Irlanda, paese di origine della sua
famiglia e suo paese d'adozione: aveva ottenuto la cittadinanza nel 1964 e
aveva vissuto per una quindicina d'anni nella contea di Galway, dove aveva
acquistato una casa, Saint Clerans House, nei pressi di Craughwell.[1]

Scrive Franco Marcoaldi su Repubblica, 9 luglio 2011, in occasione di un
passaggio del film in televisione:

«A firmare la sceneggiatura è il figlio del regista, Tony Huston, mentre la
figlia Anjelica ne è l'interprete femminile. E anche questo è un segno del
destino, visto che i due furono chiamati a condividere l'ultimo lavoro del
padre, morto pochi mesi dopo aver concluso un'opera proprio sulla morte. Come
se il vecchio Huston, avvertendo di essere prossimo al trapasso, avesse deciso
di farsi accompagnare fin sulla soglia dai propri familiari.»

Il regista si circonda di "una straordinaria troupe di vecchi attori del
teatro irlandese" (Claude Beylie, p. 276).

Scrive Pauline Kael:

«Huston ha diretto il film, a ottant'anni, da una sedia a rotelle, guardando
attraverso la macchina fotografica, con i tubi dell'ossigeno al naso,
costretto a far uso del respiratore per un enfisema polmonare.[...] La maggior
parte del tempo, ha dovuto seguire gli attori su un monitor al di fuori del
set e utilizzare un microfono per comunicare con il cast. Eppure ha dimostrato
di saper esplorare aree drammatiche in cui non si era mai inoltrato prima
[...] e mai prima aveva diretto i suoi attori in modo così intuitivo, così
musicale.»

Il ricevimento si sviluppa fra conversazioni, recitazione di poesie, discorso
augurale, musiche suonate al piano, balli e canzoni.

«Arrayed for the bridal,  
In beauty behold her  
A white wreath entwineth  
A forehead more fair  
I envy the zephyrs that softly enfold her  
Enfold her.»

«Ornata per le nozze  
In tutta la sua bellezza  
Una ghirlanda bianca incorona  
Una fronte ancora più pura  
Invidio il tulle che dolcemente la avvolge  
La avvolge»

Il contenuto della romanza contrasta con la realtà esistenziale di zia Julia,
nubile e anziana.

Sequenza dal film in lingua originale

Nel film il pezzo presentato è una parte del dialogo alla porta del castello,
fra la ragazza e la madre del Lord.

La madre del Lord, dall'interno e imitando la voce del figlio:

«If you'll be the lass of Aughrim  
As I am taking you mean to be  
Tell me the first token  
That passed between you and me.»

«Se tu sei la fanciulla di Aughrim  
Come sento che pretendi di essere  
Dimmi il primo pegno  
Che è stato scambiato fra me e te.»

La fanciulla:

«O don’t you remember  
That night on yon lean hill  
When we both met together  
Which I am sorry now to tell.»

«O non ricordi  
Quella notte sulla collina  
Quando ci incontrammo  
Una notte che io ora rimpiango.»

Il ritornello è riportato nel racconto, dallo stesso Joyce:

«O, the rain falls on my heavy lokcs  
And the dew wets my skin,  
My babe lies cold within my arms;  
But none will let me in..»

«Oh, la pioggia cade sui miei riccioli grevi  
e la rugiada si posa sulla mia pelle,  
gelido giace il mio bambino...»

You Tube, Sequenza di _The Lass of Augrim_

Al racconto di James Joyce, Tony Huston ha aggiunto il personaggio di Mister
Grace che recita un brano del poema anonimo irlandese del XVIII secolo _Donal
Óg_ ( _Il giovane Donal_ ), tradotto dal gaelico da Lady Isabella Augusta
Gregory. Nel film al brano è dato il titolo _Broken vows_ ( _Promesse tradite_
). Il tema è l'inganno in amore. L'ultima strofa recita:

«You have taken the east from me; you have taken the west from me;

you have taken what is before me and what is behind me;

you have taken the moon, you have taken the sun from me;

and my fear is great that you have taken God from me!»

«Mi hai tolto l’est, mi hai tolto l’ovest;

mi hai tolto il futuro, mi hai tolto il passato;

mi hai tolto la luna, mi hai tolto il sole;

e la mia paura è grande: mi hai tolto Dio!»

Sequenza dal film in lingua originale

Il compito di pronunciare il discorso di ringraziamento e di chiusura del
ricevimento è affidato, come ogni anno, a Gabriel. Più di una volta è sorpreso
dalla macchina da presa a ripassare gli appunti su un foglietto. Il suo
discorso verte su alcuni punti:

Paolo Mereghetti:

"...il testamento spirituale di John Huston".

Anne-Marie Baron:

"...una meditazione dolce-amara sulla vita, sulla morte, sulla vecchiaia."[2]

Claude Beylie:

«La scena della festa scivola lenta, prevista nella sua ritualità, ma il
ricordo la rompe, esaltato da alcune esibizioni: dalla poesia, dal canto,
dalla musica e insomma dall'arte. È lì che si annida il dolore, nel comune
compianto che è l'arte e nella risonanza che arte e memoria sollecitano. Nel
dialogo di ciascuno con i propri morti, che sono quanto non potrà mai più
tornare, quanto non si è vissuto, o è durato troppo poco, o non si è voluto
vivere.»

Il critico Mario Sesti ci offre un'approfondita analisi del rapporto fra
racconto e film:

« _The Dead_ è un capolavoro di fedeltà al testo, o meglio uno straordinario
modello di lucidità e strategie nel passaggio dalla letteratura al cinema. In
realtà il testo di Joyce (accarezzato anche da progetti di Antonioni) sembra a
prima vista quasi un testo ideale per riduzioni cinematografiche-teatrali: si
svolge in una rigorosa unità di spazi e l'uso del discorso libero indiretto,
alternato al ricorso calibrato ma continuo ai dialoghi, non sembra presentare
drammatici problemi di trasposizione come spesso invece accade alla
letteratura contemporanea.[...] Anche per chi conosce piuttosto bene il
racconto, è molto difficile notare le aggiunte, le dilatazioni, i prestiti
illeciti, perché essi sono praticati in quella sfera intermedia che potremmo
chiamare “immaginario” del testo che non appartiene più semplicemente al testo
ma al lavoro che il lettore vi ha prodotto con la sua lettura e il deposito di
scena che esso ha generato nella memoria del lettore stesso.»

Il finale trasferisce fedelmente in immagini le parole conclusive del racconto
di Joyce:

«Yes, the newspapers were right: snow was general all over Ireland.  
It was falling on every part of the dark central plain, on the treeless hills,
falling softly upon the Bog of Allen and, farther westward, softly falling
into the dark mutinous Shannon waves.  
It was falling, too, upon every part of the lonely churchyard on the hill
where Michael Furey lay buried.  
It lay thickly drifted on the crooked crosses and headstones, on the spears of
the little gate, on the barren thorns.  
His soul swooned slowly as he heard the snow falling faintly through the
universe and faintly falling, like the descent of their last end, upon all the
living and the dead.»

«Si, i giornali avevano ragione: la neve cadeva su tutta l’Irlanda.

Cadeva in ogni parte della buia pianura centrale, sulle nude colline, cadeva
lievemente sulla torbiera di Allen e, più a ovest, sulle scure e tumultuose
acque dello Shannon.

E cadeva, anche, su ogni punto del solitario cimitero sulla collina dove
Michael Furey giaceva sepolto.  
S’ammucchiava fitta sulle croci contorte e sulle lapidi, sulle punte del
cancelletto, sui roveti spogli.  
La sua anima svaniva lentamente nel sonno mentre ascoltava la neve cadere
lievemente sull’universo e lievemente cadere, come la discesa della loro
ultima fine, su tutti i vivi e i morti.»

Sequenza del film sottotitolato in lingua originale

Il film ha ricevuto due candidature ai Premi Oscar 1988, per la miglior
sceneggiatura non originale e i migliori costumi.

Ha vinto due Independent Spirit Awards 1988, per il miglior regista e la
miglior attrice non protagonista ad Anjelica Huston, e un premio speciale al
Tokyo International Film Festival.

