Coordinate: 44°03′11″N 12°34′38″E﻿ / ﻿44.053056°N 12.577222°E44.053056;
12.577222

Lo **stadio Romeo Neri** di Rimini è uno stadio multiuso, oggi utilizzato
prevalentemente per le partite casalinghe del Rimini.

L'area su cui è costruito l'odierno Romeo Neri ha ospitato gli incontri del
Rimini fin dai suoi primi anni di storia.

In principio il campo era ribattezzato "prato della Sartona", nome derivante
dalla contessa Teresa Sartoni, proprietaria del terreno a partire dall'anno
1812. Con la morte della nobildonna, l'appezzamento passò in eredità a un
ordine religioso che istituì l'orfanotrofio Pio Felice; tuttavia, la
denominazione del campo continuò a essere legata alla sua vecchia
posseditrice[1]. Su quel fondo, ai bordi del manto erboso, sorgeva il nuovo
ippodromo Flaminio, inaugurato nel 1911 in sostituzione del vecchio ippodromo
di San Gaudenzo.

La decisione di costruire un impianto sportivo al posto dell'ippodromo fu
intrapresa nel 1932, con i lavori di costruzione che iniziarono nel gennaio
1933 su progetto dell'ingegner Virginio Stramigioli, per poi concludersi circa
un anno più tardi[2].

In questa fase furono realizzati il velodromo in cemento e tre tribune
(separate tra loro), per un totale di 4.000 posti, oltre a tre palestre, pista
e pedane per l'atletica e servizi. La struttura, che fu intitolata " _stadio
del Littorio_ ", ha ospitato l'arrivo della tappa del 2 giugno 1934 del giro
d'Italia.

Al termine della seconda guerra mondiale il nome dello stadio divenne
semplicemente " _Comunale_ ", per poi essere intitolato al ginnasta Romeo Neri
dopo la sua morte. Neri fu il primo riminese a partecipare a un'Olimpiade e,
successivamente, a vincere una medaglia d'oro (ne vinse tre ai giochi di Los
Angeles 1932), nonché quattro volte campione assoluto nazionale.

Negli anni a seguire furono costruite tribune aggiuntive rispetto al periodo
iniziale, con una prima gradinata eretta sull'attuale settore distinti a
partire dagli anni '50, e la creazione della curva est negli anni '70 e '80 a
ridosso del campo da gioco. Successivamente, quest'ultimo settore fu
eliminato, per poi essere ricollocato al di là della pista d'atletica nel
nuovo millennio.

Lo stadio è stato ristrutturato una prima volta nel 1976 e una seconda volta
nel 2005, per l'omologazione dello stadio per la Serie B.

Prima della costruzione dello stadio dei Pirati (aperto nel 1973), la
struttura è stata sede degli incontri casalinghi del Rimini Baseball per
qualche anno. Fra gli altri eventi, al Neri si sono anche giocati tre
Superbowl italiani di football americano (nel 1984, 1987 e 1990) e una
semifinale dei campionati europei di calcio femminile (1993). Nonostante il
parere negativo del Comune, nel biennio 2010-2012 si sono qui disputate anche
le partite interne in Serie D del Real Rimini[3], ovvero il vecchio Valleverde
Riccione dopo il cambio di denominazione e colori sociali.

Nell'ottobre del 2014, per iniziativa dei tifosi della Curva Est, le gradinate
del settore Distinti sono stati ridipinte in bianco e rosso con la scritta
"RIMINI 1912"[4].

Tra l'estate e l'autunno del 2015, il precedente manto in erba naturale è
stato sostituito con uno nuovo in erba sintetica[5].

Altri progetti

