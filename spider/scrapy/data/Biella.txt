**Biella** (AFI: /'bjɛlla/[3]; _Bièla_ in piemontese, ['bjɛla]) è un comune
italiano di 43 987 abitanti[1], capoluogo dell'omonima provincia nel Piemonte
settentrionale.

La città è situata ai piedi delle Alpi Biellesi, e la sua esistenza è
attestata sin dall'alto Medioevo. Dominata in seguito dai vescovi di Vercelli,
nel 1379 passò ai Savoia. Nel corso dell'Ottocento Biella conobbe un grande
sviluppo urbanistico e industriale, divenendo presto nota per le sue industrie
tessili.

Numerose sono le testimonianze storiche e artistiche del suo passato; tra le
più importanti si ricordano il battistero, la cattedrale, il campanile di
Santo Stefano e numerose ville e palazzi.

«Biella tra 'l monte e il verdeggiar de' piani  
lieta guardante l'ubere convalle,  
ch'armi ed aratri e a l'opera fumanti  
camini ostenta»

Biella è situata ai piedi delle Alpi biellesi, sezione delle Alpi Pennine, al
centro di rilievi montuosi ricchi di sorgenti (Massiccio del Bo, monti Mucrone
– con l'omonimo lago – e Camino cuore di questa sezione) che alimentano i
torrenti Elvo a ovest della città, Oropa e Cervo a est.

Dista 72 km da Torino, 86 da Aosta, 100 da Milano e 115 da Lugano.

Distanza dalle altre province piemontesi: 42 km da Vercelli, 56 km da Novara,
97 km da Alessandria e Verbania, 92 km da Asti e 158 km da Cuneo.

Il clima di Biella è quello tipico delle zone prealpine. In inverno il
termometro scende sovente sotto lo zero, con frequenti nevicate e gelate. La
primavera e l'autunno sono le stagioni più piovose, con le maggiori
concentrazioni in maggio e novembre. L'estate è calda e sovente afosa;
talvolta le temperature arrivano a toccare o addirittura superare i 30 °C.
Frequenti in questa stagione sono anche i temporali.

I reperti preistorici attestano la presenza nel Biellese di
cacciatori/raccoglitori neanderthaliani tra i 120.000 e i 35.000 anni or sono.
Homo sapiens comparve invece nel paleolitico superiore, attorno ai 35.000 anni
fa, come attestano tra gli altri alcuni ritrovamenti sul Bric Burcina (oggi al
confine tra i comuni di Biella e di Pollone). In questo sito è anche
documentata la presenza di un insediamento protostorico risalente alle età del
bronzo e del ferro.[4]

La miniera di Vittimuli o _Victimuli_ si insediò lungo i territori della zona
della Bessa (pianura biellese) e sfruttò i giacimenti auriferi che dopo le
glaciazioni si erano disciolti nel torrente Elvo. Tale sfruttamento continuò
anche in epoca romana e continua ancora, sia pure come semplice hobby.

Sulla collina dove sorge l'attuale Parco della Burcina furono ritrovati nel
1959 attrezzi da lavoro e monili risalenti all'età del ferro che testimoniano
le antiche origini di Biella[5].

Un documento dell'anno 826 attesta come l'allora Bugella venne donata al conte
Bosone da Ludovico il Pio (figlio di Carlo Magno), imperatore del Sacro Romano
Impero, di cui Bosone era messo[6].

È questa la prima volta che il nome della città compare in un testo ufficiale;
un altro documento (anno 882) testimonia poi di un'altra cessione, questa
volta da parte di Carlo il Grosso alla Chiesa di Vercelli[7].

Il nome Bugella deriva dalla binata celto-latino di _bu-cellae_ dove _cellae_
significa luogo di dimora, mentre il prefisso _bu_ è particella intensiva per
indicarne la minore importanza, in questo caso rispetto a Vercelli dove il
prefisso "ver" significa appunto maggiore importanza.[8]

Nel X secolo la città fu dominata da Alemanni, Longobardi e Franchi, i quali
costruirono le prime mura. Di questo periodo restano soltanto il Battistero e
il campanile di una chiesa dedicata a Santo Stefano (ora nome dell'attuale
duomo cittadino) attorno ai quali crebbe la città.

Il Piazzo, borgo medioevale che costituisce la parte alta di Biella, è
considerato il cuore della città e fino al XIX secolo era sede del municipio.
All'interno del borgo si possono ammirare spunti architettonici tipicamente
medioevali come piazza Cisterna e la duecentesca chiesa di San Giacomo. Il
borgo è collegato al resto della città con numerose coste e salite medioevali,
ma vi si può accedere più comodamente utilizzando la funicolare.

Tra il XIV secolo e il XV secolo vi furono numerosi scontri tra i Visconti e i
Savoia per conquistare il possesso del Biellese. Nel 1377 una rivolta
cittadina capeggiata dal canonico Ardizzone Codecapra pose fine al dominio dei
Vescovi di Vercelli, con la dedizione ai Savoia. Sul finire del Quattrocento
fu edificata la Basilica di San Sebastiano.

Il XVII secolo vide invece guerre contro i francesi e gli spagnoli e la città
fu occupata dai primi nel 1704; nel 1706 l'eroico soldato biellese Pietro
Micca salvò a prezzo della propria vita la città di Torino e di conseguenza
Biella dall'invasione francese.

Il 1º giugno 1772 fu eretta la diocesi di Biella[7].

Nel 1798 Biella fu però nuovamente occupata dai francesi con l'approvazione
dei liberali biellesi che speravano in un futuro prospero e privo di
conflitti. Nella piazza della chiesa di Santo Stefano fu innalzato l'albero
della libertà. Dopo la battaglia di Marengo, la città venne annessa alla
Francia. Il Congresso di Vienna la ridiede nuovamente ai Savoia[9].

Nel 1835 lungo le rive del torrente Cervo veniva acquistato da Massimo Sella
un edificio del 1695 che era stato prima utilizzato per la torcitura della
seta e che sarebbe stato in seguito trasformato in lanificio, mentre nel 1866
il nobile Giovanni Battista Rivetti Badone fondò la Filatura Rivetti Padre e
Figlio a Strona.

Con l'introduzione dei nuovi telai meccanici nasceva così il primo lanificio
moderno, con una lavorazione della lana che continuava una tradizione
risalente a più di cinquecento anni prima, se si considera che già nel 1245
erano inseriti negli statuti di Biella il _Collegio dei Lanaioli_ e quello dei
_Tessitori_[7].

Nel 1859 Biella venne liberata dall'assedio delle truppe austriache da
Garibaldi; in seguito al Decreto Rattazzi diviene capoluogo dell'omonimo
circondario della provincia di Novara. Entrerà a far parte della provincia di
Vercelli nel 1927, per diventare infine provincia autonoma nel 1992[9].

Nella seconda guerra mondiale Biella – una delle città fulcro della Resistenza
in Piemonte – fu teatro, con le sue colline e le sue montagne che le fanno da
corona rendendola pari ad un'inespugnabile _enclave_ , di intense lotte
partigiane.

Luogo della memoria della Resistenza partigiana contro il nazifascismo è Villa
Schneider, un edificio storico divenuto poi sede di un assessorato comunale e
di una sala permanente della memoria allestita a ricordo degli eventi accaduti
nel Biellese negli anni che vanno dal 1943 al 1945.

La realtà di Biella e del suo circondario è stata descritta nel 2006 dal
giornalista e saggista \- nonché cofondatore di Telebiella - Giuliano Ramella
nel suo libro _Ortàlia ed altre periferie invisibili_. In una sorta di
racconto tragicomico della città e dei suoi abitanti sono raccolti gli scritti
pubblicati dall'autore dal 1992 al 2006 sul foglio locale _La Nuova Provincia_
o scritti per un'apposita rubrica radiofonica di Radiobiella. Un "florilegio"
che dispiega fatti (e, almeno secondo l'autore, misfatti) di una città
comunque sempre capace di interrogare sé stessa e tesa a districarsi sulla
strada verso un'ipotetica e moderna _Shangri-La_ \- secondo la definizione
data ad inizio anni novanta dal giornale _La Stampa_ in un dettagliato
resoconto dalle terre biellesi - le _altre periferie invisibili_ \- vicine e
lontane allo stesso tempo - che si incontrano lungo il cammino del pensiero
_glocal_.

Biella è stata negli anni finali della seconda guerra mondiale un centro
vitale per la realizzazione dei macchinari della Piaggio che aveva trasferito
nella città piemontese, da Pontedera, i propri stabilimenti, a rischio a causa
dei bombardamenti verso le truppe della Germania nazista in fuga verso il
nord. È stato qui che nel 1944 venne progettato il prototipo progenitore della
"Vespa", il "Paperino", da cui negli anni seguenti sarebbe derivato uno dei
modelli più diffusi di motoscooter.

In anni ancor più recenti, ed in campo televisivo, grazie all'opera
dell'imprenditore Giuseppe _Peppo_ Sacchi, nel 1971 nacque Telebiella, prima
_tv libera_ italiana e la prima emittente privata a rompere il monopolio della
Rai (l'emittente di Sacchi fallì poi negli anni ottanta ma rinacque in seguito
sotto altra proprietà)[10].

In seguito anche il mobilificio biellese Aiazzone sarà un altro importante
protagonista dello sviluppo delle televisioni locali.

La città di Biella è tra le città decorate al valor militare per la guerra di
Liberazione insignita il 31 marzo 1980 della medaglia d'oro al valor militare
per la sua attività nella lotta partigiana durante la seconda guerra mondiale:

Luoghi di rilievo turistico sono, nella Val Cervo, l'Oasi Zegna e il centro
sciistico di Bielmonte (presso Trivero), raggiunto dalla Strada statale 232
Panoramica Zegna); il Parco della Burcina, riserva naturale con flora
protetta, il territorio della Bessa e la riserva naturale regionale detta
delle Baragge, un'area verde che fa da corona alla parte a sud-est della
città; il Ricetto di Candelo, antico borgo medievale.

Luogo di culto è il Santuario mariano di Oropa, situato a una dozzina di
chilometri dal capoluogo e meta di pellegrinaggi.

Di interesse turistico anche la stessa città di Biella con il suo nucleo
storico del Piazzo, ricco di atmosfere medievali e di pregevoli palazzi del XV
secolo e del XVI secolo, e la città bassa per la presenza di alcuni importanti
monumenti come il Battistero romanico (X-XI secolo) con all'interno affreschi
del XIII secolo, adiacente alla Cattedrale.

La rinascimentale basilica di San Sebastiano (1504), ancora intatta
all'interno, conserva ottime pitture di artisti piemontesi, tra i quali anche
Rodolfo Morgari ( _Il profeta Daniele_ , affresco dei pennacchi della cupola,
risalente al 1866). Il chiostro di San Sebastiano ospita il Museo del
Territorio, in cui sono esposti reperti di una necropoli romana, ceramiche e
quadri, soprattutto degli ultimi due secoli[13].

Particolare interesse riveste, sul piano dell'architettura il moderno Palazzo
Boglietti, sede di un centro culturale.

Abitanti censiti[14]  

Gli stranieri residenti nel comune sono 3 541, ovvero il 7,9% della
popolazione. Di seguito sono riportati i gruppi più consistenti[15]:

Biella è dal XVI secolo sede di una piccola ma significativa comunità ebraica.
Agli inizi del Settecento, come nel resto del Piemonte, fu istituito il
ghetto, nel quale si conserva la piccola sinagoga settecentesca, con i suoi
arredi originali. Degno di nota è anche il cimitero ebraico di Biella, in via
dei Tigli.

Sono circa 270 le organizzazioni di volontariato del Biellese per un numero
complessivo di 4.700 volontari. Questo è quanto emerge nella campagna "È un
piacere"[16] promossa in occasione del 2011-Anno Europeo del Volontariato dal
Centro Servizi per il Volontariato di Biella.

I settori di intervento delle organizzazioni sono i seguenti: 91 si occupano
di assistenza sociale, 25 si occupano di assistenza sanitaria, 14 si occupano
di tutela dall'ambiente, 45 si occupano di promozione della cultura, 37 si
occupano di impegno civile, tutela e promozione dei diritti, 35 si occupano di
protezione civile, 15 si occupano di promozione dello sport e del tempo libero
per la disabilità, 8 si occupano di tutela e valorizzazione del patrimonio
artistico.

Vige il sistema di raccolta differenziata dei rifiuti urbani. Dati:

Ogni anno intorno a fine ottobre si svolge il Biella Festival, organizzato
dall'Associazione Artistica AnniVerdi che richiama cantautori e autori da
tutta Italia e non solo. La manifestazione, giunta alla ventesima edizione,
sta acquistando un'importanza sempre maggiore[24].Da tre anni è affiancato da
Biella Festival Music Video, rassegna riservata ai videoclip musicali di area
indipendente.

_Teatro Sociale Villani_ : aperto all'inizio dell'Ottocento dai fratelli
Villani, appartenenti ad una famiglia piuttosto in vista nell'ambiente
culturale biellese, la sua prima sede fu progettata dall'architetto di corte
Fabrizio Sevesi trasformando un preesistente edificio situato a Biella piano.
A causa della notevole affluenza di pubblico però si rese necessaria la
costruzione di un teatro più ampio che fu completato nel 1875 nella sua
attuale collocazione di Piazza Martiri della Libertà dall'ing. Giuseppe
Bollati. Il teatro a seguito di un incendio avvenuto nella notte del 16 agosto
1892 dovette essere parzialmente ricostruito; i restauri più recenti datano al
2002 ed hanno riguardato la messa a norma dell'edificio. L'attività del Teatro
Sociale Villani ha mantenuto nel tempo un elevato profilo qualitativo e si
caratterizza tuttora come un'importante presenza nel panorama teatrale
italiano.[25]

In campo teatrale, è storica la compagnia del _Teatro Stabile di Biella_ ,
creata da Gianni Franzoi negli anni Cinquanta (molte e importanti le sue
partecipazioni in RAI e nella TV Svizzera) e dal 1997 guidata da Renato Iannì,
regista e autore teatrale della Scuola di Drammaturgia di Eduardo De Filippo.
Con il grande maestro napoletano ha scritto "Un pugno d'acqua" e ha
collaborato alla stesura di "Lezioni di teatro".

Attivo nel territorio dal 1989 è anche _Patatrac Teatro_ , che nel 2002
diventa _Associazione Arcipelago Patatrac_ che gestisce il Centro di Teatro
Educativo diretto da Massimo Ozino e Franca Bonato. Arcipelago Patatrac cura
progetti, interventi, formazioni, spettacoli e anche una scuola di teatro
articolata in diversi livelli didattici e metodologici per bambini,
adolescenti, adulti.

In ultimo _A.R.S. Teatrando_ (o Associazione Ricerca e Spettacolo ),
associazione e compagnia teatrale fondate nel 1988.

Biella è sempre stata in primo piano nel mondo della televisione. Nel 1972
nasceva Telebiella, la quale è stata una delle prime televisioni a rompere il
monopolio della RAI. Dopo una dura reazione del governo italiano che soppresse
la televisione, Telebiella intraprese una dura battaglia legale vittoriosa e
poté ricominciare a trasmettere. Nel 1992 Telebiella fallì definitivamente.
Nel 1993 rinacque sotto il nome di ReteBiella TV con telegiornali, partite in
diretta della locale squadra di basket, nonché i telegiornali e alcune
trasmissioni della programmazione della RSI LA1.

Biella comprende vari quartieri; i più noti sono:

La città include inoltre 11 frazioni[26]:

L'economia di Biella e del biellese è tradizionalmente legata al settore
tessile ed in particolare a quello della lana. La lavorazione della lana ha
origini antiche e si è progressivamente sviluppata determinando il tessuto
economico dell'area, con grandi ed importanti aziende del settore, tra le
quali occorre ricordare, per l'importanza che tuttora mantengono, anche se in
parte non più in mani biellesi, il gruppo Ermenegildo Zegna, il gruppo
Lanificio fratelli Cerruti, la Fila e la Filatura di Pollone S.p.A., azienda
quest'ultima quotata alla Borsa di Milano, unica azienda industriale di Biella
e della sua provincia, accanto alla holding finanziaria Borgosesia S.p.A. Per
quanto riguarda l'artigianato, importante è la lavorazione locale del ferro
battuto, finalizzata soprattutto alla produzione di mobili.[27]

A Biella hanno inoltre sede aziende _storiche_ in altri settori come ad
esempio la Banca Sella, una delle principali banche private italiane, fondata
nel 1886 su iniziativa di Quintino Sella[28] e la Menabrea, una delle più
antiche fabbriche di birra italiane, fondata nel lontano 1846. Di Biella era
anche la Tua Ski, produttrice di sci, mentre nel 1746 veniva fondata in questa
città la ditta Avandero per il trasporto dei prodotti tessili.

La città è servita dalla strada statale 142 Biellese, che nella zona sud
prende la forma di una tangenziale.

La Stazione di Biella San Paolo, comune alle ferrovie Biella-Novara e Biella-
Santhià, è servita da treni regionali svolti da Trenitalia nell'ambito del
contratto di servizio stipulato con la Regione Piemonte. In passato erano
altresì presenti la stazione di Biella Chiavazza posta sulla linea Biella-
Novara e dismessa dal servizio, e la stazione di Biella Piazza Vittorio
Veneto, antico capolinea della ferrovia per Santhià, da tempo demolita.

Una vasta rete di ferrovie e tranvie secondarie che serviva il territorio,
comprendeva le seguenti linee:

L'aeroporto di Biella-Cerrione, distante circa 10 km dalla città, è utilizzato
per voli turistici, elicotteristici, scuola di volo e aerotaxi.

In città i trasporti pubblici sono assicurati da autolinee gestite dalla
società ATAP, che esercisce altresì la funicolare di Biella.

Ad Oropa è attiva una funivia che collega il santuario con il Lago del
Mucrone.

La squadra più importante della città è Pallacanestro Biella, formazione di
basket che ha militato fino alla stagione 2012/13 in serie A1: il 24 maggio
2009, sconfiggendo Roma in gara 5 dei play-off, raggiunse per la prima volta
nella storia le semifinali scudetto, perse poi contro Milano. Questo risultato
ha dato la possibilità a Pallacanestro Biella di disputare la Eurocup,
svoltasi tra dicembre 2009 e gennaio 2010. Nella stagione 2013/14
Pallacanestro Biella si è aggiudicata la Coppa Italia DNA Gold.

Il calcio cittadino è rappresentato dall'A.S.Biellese 1902 che, dopo un
passato professionistico in serie C1 e C2, ha dovuto ricominciare nel 2009/10
dalle categorie regionali. Nella stagione 2008/09 conquistò infatti la
promozione diretta in Lega Pro (ex C2), ma durante l'estate 2009 alcune
vicissitudini societarie determinarono la mancata iscrizione al campionato e
la conseguente retrocessione nella categoria dilettantistica Eccellenza.

Lo Stadio Lamarmora ospita, oltre alle partite domenicali della società
A.S.Biellese 1902, anche gare di atletica leggera, organizzate dall'Unione
Giovane Biella, una delle storiche società sportive biellesi, e dalla FIDAL,
la Federazione Italiana di Atletica Leggera, comitato di Biella e Vercelli.
Nello stesso stadio si allenano frequentemente anche Elena Romagnolo, Valeria
Roffino, Fatna Maraoui e Nadia Ejjafini, atlete di livello internazionale:
Romagnolo è triverese di nascita, Roffino è biellese, mentre Maraoui e
Ejjafini sono atlete marocchine con cittadinanza italiana e da tempo residenti
in città.

Per quanto riguarda gli altri sport di squadra, molto importanti sono il rugby
e la pallavolo. Il Biella Rugby, promosso in serie B al termine della stagione
2007/08, sta disputando onorevoli campionati in questa categoria, lavorando
moltissimo con il settore giovanile nel nuovissimo campo in erba sintetica
costruito in città, primo passo verso la costruzione della cittadella del
rugby. Nella stagione 2012/13 il Biella Rugby ha vinto il campionato di Serie
B e ha disputato i play off per l'accesso alla Serie A2, poi vinti dall'Unione
Rugby Prato Sesto. Nella stagione 2017/2018 conquista per la prima volta nella
sua storia la promozione in Serie A.

Per quanto concerne la pallavolo, la società di punta è il Biella Volley: dopo
dieci stagioni consecutive in B1 e un paio di promozioni fallite di un soffio
la squadra nel 2010/11 milita in B2, la quarta serie nazionale. Nel settore
femminile grande ascesa nell'ultimo decennio da parte della Virtus, piccola
realtà del quartiere cittadino di Chiavazza, cresciuta sino a diventare grande
protagonista in serie B2: problemi economici hanno ridimensionato le ambizioni
della società giallorossa, autoretrocessasi nelle categorie regionale (serie
D) al termine della stagione 2009/10; in seguito la società ha continuato ad
operare solamente a livello giovanile, conquistando alcuni titoli
interprovinciali.

In città è stata attiva Pallavolo Biella, consorzio che si occupava
prevalentemente di settore giovanile con oltre 100 atlete tesserate, nato
dall'accordo di collaborazione tra Asd Virtus Chiavazza, Apd Villaggio
Lamarmora, Apd Pietro Micca Biella e Asd Sprint Candelo; ora il tutto è attivo
come SprintVirtus e veste nuove divise nerofucsia. Negli ultimi anni, infatti,
Virtus Chiavazza ha intrapreso un nuovo corso e, con la denominazione
SprintVirtus Biella, ha vinto il campionato di serie D 2011/12 e quindi
conquistato un posto tra le prime cinque nei due successivi campionati di
serie C. Nella stagione 2013/14 ha inoltre vinto la Coppa Piemonte femminile
classificandosi poi anche al terzo posto nella successiva Coppa delle Alpi
(competizione alla quale partecipano le società vincitrici delle coppe
regionali del nord Italia). Nella stagione 2014/15 la formazione biellese è
nuovamente arrivata alla finale di Coppa Piemonte, venendo quindi sconfitta
dalla squadra di Oleggio; il 3 giugno 2015, al termine di una emozionante
serie di gare, la Logistica Biellese SprintVirtus ha infine conquistato una
nuova promozione ai campionati nazionali, nella stagione 2015/16 disputerà la
Serie B2. Tra le squadre SprintVirtus Biella è da segnalare la formazione
denominata SprintVirtus Villaggio Lamarmora, allenata da Michael Chauviere ed
aggiudicatasi nelle stagioni 2012/13 e 2013/14 i Campionati Nazionali PGS,
prima nella categoria Under 20 e poi in quella Libera. Infa SprintVirtus (la
seconda squadra di questa società, allenata dall'argentino Carlos Luigi Di
Lonardo, ex head coach della nazionale femminile argentina) si è inoltre
aggiudicata il campionato di Prima Divisione 2013/14 vincendo tutte e 24 i
match disputati, perdendo inoltre un solo set a fronte dei 72 vinti; nel
2014/15 ha partecipato al campionato di serie D concludendo, da neopromossa,
con un onorevole quinto posto.

Il comune di Biella ha ospitato per otto volte l'arrivo di una tappa del Giro
d'Italia, la prima nel 1963, l'ultima nel 2017. In sei occasioni il traguardo
è stato posto al Santuario di Oropa.

Tappe del Giro d'Italia con arrivo a Biella:

Tappe del Giro d'Italia con arrivo al Santuario di Oropa:

Biella e il suo territorio hanno una grande tradizione anche nel campo
dell'automobilismo sportivo e hanno dato i natali a numerosi piloti che, dai
primi anni del XX secolo fino ad oggi, si sono distinti a livello nazionale e
internazionale, soprattutto nelle gare su strada. Fra questi:

Antonio Brivio Sforza, Carlo Felice Trossi, Giovanni Bracco, i fratelli
Umberto e Claudio Maglioli, Franco Perazio, Giampiero Bagna, Federico
Ormezzano e Piero Liatti.

Piero Liatti è anche, ad oggi, l'ultimo pilota italiano ad aver vinto una gara
del Campionato Mondiale Rally, il Rally di Monte Carlo del 1997, al volante di
una Subaru Impreza WRC 97 della scuderia ufficiale 555 Subaru WRT.

La principale competizione automobilistica del Biellese è stata il Rally della
Lana, che si è corso dal 1973 al 2001 e che, dal 1982, è stato valido per il
Campionato Europeo. Negli ultimi anni i motori sono tornati ad accendersi nel
biellese, grazie a due rally ronde ed alla disputa del Rally della Lana
Storico (valido per il campionato italiano).

Il campanile

La facciata della cattedrale di Santo Stefano

Il Palazzo dell'Unione Industriali in via Torino

La Chiesa di San Biagio nello storico quartiere del Vernato

Altri progetti

