_**Brama di vivere**_ ( _Lust for Life_ ) è un film del 1956 diretto da
Vincente Minnelli, basato sulla vita del pittore olandese Vincent van Gogh, a
partire dall'omonimo romanzo di Irving Stone.

Vincent Van Gogh è un giovane predicatore con una forte passione per l'arte e
il disegno. Nonostante sia considerato negato dalle autorità religiose, viene
mandato ad officiare tra i minatori della regione belga del Borinage. Qui, tra
mille difficoltà e vivendo la loro vita triste e durissima, scopre la propria
definitiva passione per la pittura e si getta a capofitto nell'impresa.

Viene così indirizzato da un cugino pittore che vive a L'Aia, Anton Mauve, il
quale gli fornisce i primi colori e consigli tecnici. Vincent si getta nel
lavoro con entusiasmo, producendo soprattutto disegni, e conosce anche le
prime sofferenze amorose, innamorandosi della cugina Kee la quale lo respinge
disgustata, nonostante egli si bruci la mano destra pur di vederla.

Ferito, Vincent si ferma in una taverna dove conosce Christine, una prostituta
emarginata, alcolizzata e madre di un bambino, che accetta di diventare la sua
compagna e modella. Per breve tempo Vincent sogna di costruire una sua
famiglia, ma le difficoltà economiche e la rottura con Mauve lo portano ad
abbandonare Christine e a raggiungere la famiglia nel paesino di Nuenen, dove
il padre predica.

A Nuenen Vincent prosegue nella propria attività, ritraendo soprattutto volti
di contadini locali; ma il suo stile di vita e le sue abitudini gli attirano
ben presto il risentimento dei suoi, costringendolo ad una nuova partenza,
stavolta per Parigi, dove già vive e lavora suo fratello Theo, dal quale verrà
finanziato.

A Parigi scopre i musei, e visita le mostre d'arte contemporanea: guardando i
pittori impressionisti prova grande ammirazione ma, secondo il suo parere, non
riesce ad eguagliarli. Nonostante tutto continua a lavorare, e successivamente
incontra, grazie al fratello (col quale la convivenza è durissima a causa dei
caratteri opposti), i maestri dell'avanguardia pittorica: Pissarro, Seurat,
Bernard ma soprattutto Gauguin, col quale stringe subito amicizia e che lo
convince a trasferirsi al sud per avere più luce nelle sue tele.

Vincent così si reca ad Arles, nel sud della Francia, dove dipinge sino allo
stremo, arrivando a rimanere anche senza cibo e senza un tetto: viene
sfrattato, e solo grazie all'interessamento del postino Roulin riesce a
trovare a poco prezzo un nuovo alloggio più spazioso. Anche in questo periodo
il fratello Theo lo sovvenziona, in quanto Vincent non riesce a vendere i suoi
quadri. Dopo alcuni mesi Paul Gauguin raggiunge Van Gogh, dopo il soggiorno in
Bretagna, ma la convivenza è oltremodo difficile, soprattutto a causa della
diversità di vedute su arte e artisti e sugli stili di vita differenti. Dopo
l'ennesimo litigio e le minacce di Van Gogh, Gauguin se ne va. Vincent,
addolorato e di nuovo solo, in preda al dolore si recide l'orecchio sinistro e
viene ricoverato in manicomio.

Qui continua a dipingere, sia nell'ospedale che all'esterno accompagnato da un
infermiere, ma è ancora insoddisfatto dei propri lavori. Nel frattempo, la
critica sembra accorgersi di lui, e Theo conosce un medico, il dottor Gachet,
che potrebbe riuscire a curare il fratello.

Vincent dunque lascia il manicomio, e dopo una breve sosta a Parigi raggiunge
il paesino di Auvers-sur-Oise dove vive il medico. Dopo un primo dialogo
edificante con lui, Van Gogh confida a Theo che nemmeno Gachet potrà
alleviargli la malinconia. Nonostante tutto, egli continua a lavorare
selvaggiamente, producendo una tela al giorno se non due. Ma in preda
all'ennesima crisi nervosa, si spara mentre dipinge un campo di grano
sorvolato da corvi minacciosi. Morirà due giorni dopo nel proprio letto e con
la pipa in bocca, assistito dal disperato Theo.

Il film ha ricevuto quattro _nomination_ ai Premi Oscar 1957, vincendo il
premio per il miglior attore non protagonista con Anthony Quinn. Il
protagonista Kirk Douglas, candidato a sua volta ma sconfitto da Yul Brynner
che ricevette il premio per _Il re ed io_ ( _The King and I_ ), vinse invece
il Golden Globe per il miglior attore in un film drammatico.

Altri progetti

