**Tommaso Colliva** (Genova, 1981) è un produttore discografico italiano.Più
volte nominato e vincitore di un Grammy Award[1].

Originario di La Spezia, inizia a lavorare a Contatto Radio di Carrara, per
poi trasferirsi a Milano, dove frequenta la Scuola per tecnici del suono. Nel
frattempo entra nelle Officine Meccaniche di Mauro Pagani, dove rimane a
lavorare dal 2002 al 2006[2]. In quel periodo inizia la collaborazione con gli
Afterhours e con i Muse. Da allora è fonico e produttore principalmente attivo
nella scena alternative rock degli anni 2000.

In Italia ha partecipato, tra gli altri progetti, a: _Folfiri o Folfox_ , _I
milanesi ammazzano il sabato_ e _Padania_ della band Afterhours[3], _Io tra di
noi_ di Dente[4], _Carne con gli occhi_ dei Marta sui Tubi, _Manifesto
tropicale, Loreto Paradiso_ e _Selton_ dei Selton, _Colonna Sonora Originale_
di Roberto Dell'Era, _Semmay Semiplay_ dei Mariposa, _L'imbarazzo_ di
Tricarico, _Domani_ e _Creuza De Ma 2004_ di Mauro Pagani, _Anima Blues_ di
Eugenio Finardi, _Per un passato migliore_ dei Ministri.

Sulla scena internazionale collabora dal 2006 con la band inglese Muse, per la
quale cura parte delle registrazioni dei dischi _Drones_[5] _,_ _The 2nd
Law_[6], _Black Holes and Revelations_[7], _The Resistance_[8] e _HAARP_ e di
alcuni altri progetti come i brani _Who Knows Who_ , _Neutron Star Collision
(Love Is Forever)_ dalla colonna sonora del film _The Twilight Saga: Eclipse,
New Kind Of Kick_[9]. Per il lavoro sull'album _The 2nd Law_ è candidato ai
Grammy Awards 2013[10]. Per il suo lavoro sull'album _Drones_ vince un Grammy
Awards 2015[5].

Altri artisti internazionali con cui ha collaborato sono Twilight Singers,
Gutter Twins, Phoenix, Jesus and The Mary Chain[11], Damon Albarn[12] e Franz
Ferdinand.

È inoltre ideatore e fondatore della band Calibro 35, con cui ha registrato e
prodotto cinque album distribuiti in tutto il mondo[13]. Musica della band è
stata campionata da Dr. Dre nel disco _Compton_[14] e da JayZ per il disco
_Magna Carta_[15].

Ha vinto il premio Marte Award come miglior produttore dell'anno[16] nel 2011
e ha curato, insieme a Claudia Galal, l'edizione italiana del libro canadese
"The New Rockstar Philosophy" di Hoover & Voyno (edito da NdA Press),
vincitore del premio Miglior Libro Indipendente al MEI/MEDIMEX 2011[17].

Nel 2012 ha vinto il Premio Indipendente della Musica Italiana (promosso dal
Meeting delle Etichette Indipendenti) come miglior produttore artistico[18].
Sempre nel 2012 il disco _Padania_ degli Afterhours, prodotto, registrato e
mixato da Colliva, si aggiudica la Targa Tenco[19], il premio PIMI[19] e il
premio della critica di Musica e Dischi[20] come disco dell'anno.

Nel 2018, durante la prima edizione del premio Carlo Rossi, ha vinto il premio
come miglior produttore italiano e come migliore produzione in ambito rock con
l'album "Decade" dei Calibro 35[21]. Nello stesso anno vince anche il premio
Guido Elmi come produttore dell'anno[22]. Il disco "Fenfo" di Fatoumata
Diawara, mixato da Colliva[23], è candidato ai Grammy 2018.

