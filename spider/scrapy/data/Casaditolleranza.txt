Una **casa di tolleranza** (anche detta comunemente **casa d'appuntamenti** ,
**casa chiusa** , **postribolo** , **lupanare** ; volgarmente **bordello** ,
**casìno** o **troiaio** ) è un luogo chiuso in cui si esercita la
prostituzione.

Il termine _bordello_ deriva dal franco provenzale antico _bordel_ , una
variazione di _borde_ 'casetta o capanna di assi', ma collegato anche al fatto
che nelle città francesi il quartiere dei lupanari si trovava sempre "ai
bordi" del fiume (bord de l'eau) che attraversava il centro abitato[1]. Appare
in volgare italiano per la prima volta con Brunetto Latini alla fine del
Duecento nel suo _Novellino_ , e poco dopo anche con Dante, che nel
_Purgatorio_ lo utilizza in senso figurato:

«Ahi serva Italia di dolore ostello  
nave senza nocchiere in gran tempesta  
non donna di province, ma bordello»

Nel corso del XVII secolo appare anche il modo di dire "far bordello" o "far
casino" nel significato preminente di confusione, ma anche come sinonimo di
"scherzare". Nella moderna lingua italiana sia bordello sia casino hanno via
via sempre più assunto connotazione altamente triviale, parole pertanto
sostituite dalle persone più raffinate con espressioni come casa di tolleranza
o casa di piacere.

La prima menzione registrata della prostituzione come una vera e propria
professione, appare in alcuni documenti sumeri datati all'incirca al 2400
a.C.; essi descrivono un tempio-bordello gestito da sacerdoti sumeri nella
città di Uruk. Il "Kakum" o tempio, era stato dedicato alla dea Ishtar e pare
alloggiasse tre categorie di donne: un primo gruppo veniva a eseguire nel
tempio solo specifici riti sessuali, il secondo gruppo soggiornava
temporaneamente e si concedeva soltanto a determinati visitatori, il terzo
invece era rappresentato dalla classe più bassa e viveva stabilmente nel
recinto del tempio, ma le sue componenti erano anche libere di cercare clienti
per le strade. Negli anni successivi, la prostituzione sacra e altre similari
classificazioni delle "donne pubbliche" sono notoriamente esistite anche
nell'antica Grecia e nell'antica Roma, oltre che in India, Cina e Giappone[2].

L'esercizio della prostituzione, se da un lato è stato sempre giudicato
riprovevole all'interno di quasi tutti i contesti politici e religiosi,
dall'altro veniva di fatto tollerato nella consapevolezza del ruolo che
rivestiva nell'ambito sociale. In alcune civiltà antiche (specialmente
orientali, come quella dei babilonesi) la prostituzione sacra era una sorta di
sacrificio espiatorio cui le donne della città, anche nobili e ricche, erano
obbligate a sottoporsi una volta nella vita, di solito prima del matrimonio,
devolvendo i proventi al tempio della dea[3].

In Grecia il fenomeno di attributo sacrale dato alla prostituzione era raro e
si discute addirittura della sua storicità, anche se questa sembra comprovata
dalla testimonianza del poeta Pindaro a proposito del tempio di Afrodite a
Corinto (fr. 122 Maehler "ospitali giovinette, ancelle della dea della
Persuasione nella ricca Corinto"). A Roma la prostituzione sacra era talmente
biasimata che alcuni scrittori se ne servono come pretesto per denigrare
Cartagine dove, a quanto sembra, le giovanette si prostituivano
temporaneamente nel tempio di Tanit (una Dea equivalente alla fenicia Astarte
e alla greca Afrodite) per farsi la dote[4].

L'istituzione dei primi bordelli pubblici nell'antica Grecia viene
tradizionalmente fatta risalire alla riforma fatta approvare dal legislatore
sociale Solone (considerato uno dei sette savi dell'antichità); sarebbero nati
con una precisa funzione sociale, quella di "democratizzare" cioè la
possibilità di accedere al "piacere eterosessuale": il commediografo Filemone
di Siracusa riferisce nei frammenti rimasti della sua opera intitolata "Gli
Adelfi" (I fratelli) come nel vedere che molti giovani cittadini subivano
potentemente l'influsso causato dagli impulsi naturali, rischiando pertanto di
perdersi lungo cattive strade, il saggio Solone fece predisporre alcune "donne
in vendita" nei vari quartieri della polis, sempre pronte e disponibili per
tutti[5].

I postriboli greci oltre ad esser pubblici erano pure a buon mercato (venendo
a costare da un obolo a mezza dracma, non di più) e all'interno di essi vi
operavano esclusivamente schiave chiamate porné-in vendita (così come i
pornéia erano i luoghi utilizzati dalle porné e adibiti alla loro
occupazione). I ricchi proprietari terrieri potevano inoltre destinare alcuni
tra i propri immobili a uso e funzione di bordello, mentre lo stato ne
ricavava una tassa detta télos pornikòn. Le case di prostituzione erano
indicate spesso da un fallo dipinto di rosso sulla porta, illuminato nelle ore
notturne da una lampada: le "luci rosse" dell'epoca le quali venivano così ad
accendere la notte buia[6].

Il comico Senarco in "Pentathlon" dichiara che i giovani cittadini possono
andar a trovare, ogni qual volta lo desiderino, belle ragazze al lupanare;
ognuno può scegliere quella che preferisce e che più si adatta ai suoi gusti,
giovane o vecchia, alta o bassa, magra o grassa, dopo averle attentamente
osservate mentre prendono il sole a seno nudo disposte in fila[7]. Questi
luoghi erano solitamente frequentati dalla popolazione maschile di più bassa
estrazione, laddove i più ricchi e nobili potevano scegliere invece di
affittare un'etera; diffusi in tutte le città con l'unica eccezione costituita
dalla guerresca Sparta[6].

Ma, almeno ad Atene, dovevano esistere anche bordelli dedicati alla
prostituzione maschile in cui lavoravano ragazzi ridotti in schiavitù;
esistevano non solo nel _quartiere a luci rosse_ nei pressi del porto al
Pireo, nel quartiere del Ceramico o al Licabetto, ma praticamente in tutte le
zone della città di Atene. Il più celebre di questi giovani prostituti è forse
Fedone di Elide: ridotto in schiavitù dopo la presa della sua isola natale da
parte delle truppe ateniesi, venne mandato a lavorare in uno dei bordelli
cittadini fino a quando Socrate non lo conobbe e pagò per comprare la sua
libertà. Il ragazzo, colmo di gratitudine, divenne un seguace del filosofo e
il suo nome ha finito per dare il titolo a uno dei dialoghi maggiori di
Platone, per l'appunto il _Fedone_ , riguardante le ultime ore di vita di
Socrate prima della sua condanna a morte[8].

Nell'antica Roma invece il bordello può essere chiamato in vari modi: i più
miserabili erano i _fornices_ (da cui il lemma fornicare), costituiti da un
unico vano; poi vi erano gli _stabula_ (lett. stalla, covile), i _lupanaria_
(ricettacoli delle lupe, ossia le prostitute di più bassa estrazione) e i
_postribula_ \- luogo in cui ci si offre. Vi erano poi bettole e locande che
potevano svolgere saltuariamente anche attività di bordello. Le camere
recavano dipinto sulla porta il nome della meretrice affiancato dalla tariffa
richiesta, generalmente un asse. I lupanari aprivano nel tardo pomeriggio e a
operarvi erano in prevalenza schiave[6], ex-schiave o serve di vario tipo.

Ma è con l'avvento dell'età imperiale e il relativo allentarsi dei costumi che
molte donne esponenti anche della più alta aristocrazia sembra avessero preso
l'abitudine di andar a esercitare l'arte dell'amore all'interno dei bordelli,
per proprio esclusivo diletto; Giovenale nella VI delle sue _Satire_ (quella
"Contro le donne") racconta che l'antesignana fu niente meno che Valeria
Messalina, prima moglie dell'imperatore romano del I secolo Claudio. Ella,
appena calava la sera, correva di gran carriera al lupanare dove si divertiva
nel mestiere col nome di battaglia di Licisca; con i "capezzoli indorati"
l'imperatrice mostrava il ventre ai clienti chiedendo in cambio il prezzo
della sua fatica: "Era sempre l'ultima ad andarsene, sfinita da tanti uomini,
ma non ancora sazia e con le guance imbrattate". Secondo il racconto che ne fa
Gaio Plinio Secondo avrebbe anche vinto una scommessa con un'altra prostituta,
battendo il suo record di venticinque maschi posseduti consecutivamente.

In Grecia e a Roma, come detto, la prostituzione era praticata quasi
esclusivamente da schiave, a ciò costrette dalla loro condizione sociale;
esistevano tuttavia casi di cortigiane di elevato livello culturale dette
"etère" (= "compagne"), che in alcuni casi riuscivano ad accumulare notevoli
ricchezze e a esercitare, sia pur indirettamente, una certa influenza sulla
vita politica e sociale (particolarmente famose, nell'antica Atene classica,
la milesia Aspasia di Mileto, compagna dello statista Pericle, e la tespiese
Frine, amante dell'oratore Iperide).

Prima della comparsa di un'efficace opera di contraccezione, l'infanticidio
era comune all'interno dei bordelli; a differenza del mondo esterno però, dove
storicamente sono sempre state le femmine ad avere una più alta probabilità di
essere uccise alla nascita, nei tempi antichi le prostitute uccidevano
solitamente i figli maschi[9]. Durante l'impero romano le schiave-prostitute
fornivano servizi sessuali ai soldati, con i bordelli che erano situati vicino
alle caserme e addossati alle mura perimetrali della città.

Le prostitute latine venivano generalmente chiamate con l'appellativo di
lupas-lupe, forse perché urlavano di notte per richiamare l'attenzione dei
clienti[10] o perché "ululavano" di piacere durante gli incontri intimi a
pagamento, ma anche in riferimento al lupo quale animale evocativo di
bestialità sessuale[11], la cui voracità era riconosciuta anche e soprattutto
nel campo dell'accoppiamento[12]. Le prostitute indossavano abiti di colore
giallo, il colore della vergogna e della follia e che permetteva in tal
maniera di riconoscerle meglio, mentre le scarpe erano di un colore rosso
vivo; solo con Domiziano che ragazze che vendono i propri favori si riuniscono
in case apposite.

Col sopraggiungere del cristianesimo, l'istituzione cittadina del bordello
scompare per almeno un millennio. Nell'alto Medioevo, nessuno si preoccupava
dell'esistenza di questi ambienti. Nella maggior parte delle città europee le
autorità divengono dopo l'anno Mille le promotrici delle case destinate alle
prostitute, assumendone spesso la gestione in proprio. La sorveglianza
pubblica sul bordello significa anche controllo sociale, ordinata
soddisfazione delle pulsioni sessuali dei cittadini e non da ultimo
possibilità di ricavarne entrate fiscali attraverso imposte specifiche.

In Italia, solo nel XIV secolo i governanti e le autorità religiose imposero
una licenza per gestire le case di tolleranza che, sotto l'egida della
legalità ebbero un grande sviluppo. Nella Roma papalina, ad esempio, il
censimento del 1526 registrava 4.900 prostitute ufficiali, su una popolazione
di 50.000 abitanti.[13] Ma l'età d'oro dei postriboli pubblici ha termine poco
dopo, nella seconda metà del '500, quando la sifilide associata a nuove idee
religiose inducono molte città a chiuderli; sotto altri nomi (taverne, bagni
pubblici, ecc.) e per iniziativa privata continuano però a prosperare
nonostante le sempre più severe leggi al riguardo. Solamente nell'800 torna a
imporsi come problema centrale quello del controllo igienico e sociale delle
prostitute: ed ecco che al posto del vecchio bordello nasce la casa di
tolleranza.

Il postribolo diventa una "casa chiusa", dall'abitudine consolidata di tenerne
le finestre serrate per impedirne così la vista dall'esterno. Vi è una
schedatura delle donne, sia da parte della polizia sia dei medici; ogni due
settimane dovevano sottoporsi a una visita che ne attestasse le buone
condizioni di salute, mentre ogni sera agenti in borghese passavano per
accertarsi che tutto fosse in regola. Ogni donna poteva ricevere non più della
metà delle "marchette" incassate ma doveva con quello pagare un affitto per il
vitto e alloggio e acquistare tutti gli articoli igienico-sanitari di cui
aveva necessità. Per riuscire a metter da parte qualche soldo dovevano
generalmente superare le 40 prestazioni giornaliere. Solitamente vi era un
cambio periodico tra le ragazze, questo per non annoiare i clienti ma anche
per non rischiare di far nascere pericolosi legami sentimentali, cosa sempre
possibile[14].

All'interno la struttura seguiva un ordine consolidato, un ampio salone poco
dopo l'ingresso permetteva di "scegliere", appoggiata al muro la cassa dove si
riscuotevano le marchette, infine le scale che portavano alle camere: Federico
Fellini nel suo film _Roma_ ne fa una descrizione accurata e precisa. Divani
in velluto nella sala comune accoglievano clienti e perdigiorno (quelli usi a
"far flanella", che si divertivano a chiacchierare con le ragazze senza mai
consumare). L'ingresso al casino era permesso per legge solo ai ragazzi che
avevano compiuto 18 anni, anche se a volte si chiudeva un occhio se
l'adolescente era accompagnato da un adulto; tra la clientela prevalevano gli
scapoli civili, i soldati e i marinai, ma assidui frequentatori erano anche
artisti e letterati[15].

Nell'agosto del 1948 la senatrice socialista Lina Merlin presentò un primo
disegno di legge per l'abolizione delle case chiuse in Italia. Il progetto fu
approvato dal Senato, ma la fine della legislatura ne impedì l'approvazione
alla Camera. Il testo fu ripresentato l'anno successivo, ma subì un
travagliato iter parlamentare; durante l'acceso dibattito in parlamento gli
oppositori tentarono di ostacolare l'abolizione delle case di tolleranza
adducendo pericoli igienici in caso di chiusura dei bordelli.

Alla mezzanotte del 20 settembre 1958 in Italia le "case chiuse" vengono
chiuse.

«In una specie di pianerottolo ad uso di anticamera fornicaria, dietro una
specie di banco da merciaiuola, dietro un mucchio di tessere untuose, sedeva
una gran gorgòna dalla criniera di serpi ridotta ad una parrucca di stoppa
rossastra... pagai pedaggio e pulzellaggio... servizievole m'introdusse nella
zamba della baldracca maritata alla marinesca.»

Vincent van Gogh dipinge il _Bordello di Arles_ , Edgar Degas illustra proprio
il racconto di Maupassant, Toulouse-Lautrec dedica tutta una serie di tele
alle "ragazze di vita", Pablo Picasso mostra in _Demoiselles d'Avignon_ delle
prostitute all'interno di un bordello.

Ancora nell'800 lo scrittore francese Guy de Maupassant narra
approfonditamente la realtà delle case nel suo racconto _La casa Tellier_.

L'ambiente delle case d'appuntamento è stato trattato anche dallo scrittore
Giancarlo Fusco nella sua raccolta di racconti _Quando l'Italia tollerava_.

Altri progetti

