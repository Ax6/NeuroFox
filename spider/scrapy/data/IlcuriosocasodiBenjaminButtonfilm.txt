_**Il curioso caso di Benjamin Button**_ ( _The Curious Case of Benjamin
Button_ ) è un film del 2008 diretto da David Fincher, basato sull'omonimo
racconto breve del 1922 di Francis Scott Fitzgerald. Il film è stato candidato
nel 2009 a tredici premi Oscar, vincendo quelli per migliore scenografia,
miglior trucco e migliori effetti speciali.

La storia è raccontata attraverso un lungo flashback: l'anziana Daisy Fuller,
ricoverata in una camera d'ospedale e prossima alla morte, racconta alla
figlia Caroline che nel 1918, per l'inaugurazione di una stazione ferroviaria,
un prestigioso orologiaio cieco aveva costruito il maestoso orologio centrale
della stazione, il quale aveva un andamento particolare: le lancette, infatti,
correvano in senso antiorario. L'orologiaio aveva perso il figlio durante la
1ª guerra mondiale e in questo modo sperava di dare un messaggio ai suoi
concittadini: correndo a ritroso, l'orologio avrebbe idealmente "riportato in
vita" tutti i soldati caduti in guerra, dando loro la possibilità di vivere a
lungo.

Caroline non capisce perché la madre le stia raccontando questo, ma la sta a
sentire in quanto sa che ogni sua parola potrebbe essere l'ultima. Come ultimo
desiderio Daisy fa leggere alla figlia un diario scritto molti anni prima da
Benjamin Button, un uomo dall'esistenza strana e curiosa, che si rivelerà
essere il grande amore della sua vita.

New Orleans, 1918. Thomas Button è un ricco uomo d'affari e produttore di
bottoni. L'ultimo giorno della prima guerra mondiale sua moglie Caroline
muore, dando alla luce un bimbo con la salute di un novantenne: artrosi,
cartilagini ossificate, cataratta, sordità, affliggono il povero infante.
Button, afflitto, strappa il bambino dalla culla, corre per strada con
l'intento di buttarlo nel fiume, ma all'ultimo esita. Un poliziotto lo scopre
e così, nella fuga, Thomas abbandona il bambino sulle scale di una casa di
riposo.

Viene trovato per caso dalla signora Queenie, governante di colore, e da suo
marito Tizzy Weders, il cuoco. Inizialmente, vedendo il suo aspetto deforme,
Weders vorrebbe portarlo alla polizia, ma Queenie, caparbia, lo porta nella
casa. Il neonato viene visitato dal dottor Rose, medico della casa, il quale
non è ottimista sulle sorti del piccolo: secondo lui è affetto da
invecchiamento precoce e non sopravviverà a lungo. Così Queenie, che sa di non
poter avere bambini, convince il marito, presenta il bambino agli altri
anziani, dicendo a tutti che è il figlio di sua sorella e decide di accudirlo
per il tempo che gli resta. Al piccolo viene dato il nome di Benjamin.

Non sapendo di essere un bambino, Benjamin passa la sua infanzia nel corpo di
un ottantenne quasi sordo costretto su una sedia a rotelle che non ha memoria
del suo passato. Pur non potendo uscire dalla grande casa è spinto da
infantile curiosità per tutto ciò che lo circonda, curiosità che non può
soddisfare. Tuttavia si trova ben inserito nell'ambiente tranquillo,
silenzioso e un po' bizzarro della casa di riposo, dove tra gli anziani si
mescolano personaggi buffi e stravaganti, abitudini fisse e controllate e la
visita frequente della morte. Più passa il tempo, più il bambino rinvigorisce.
Queenie, l'unica a sapere della sua condizione, lo conforta sempre e gli
raccomanda di pregare Dio affinché lo guarisca dalle sue piaghe precoci. E
infatti, all'età di sette anni, Benjamin riesce a smuoversi dalla sedia a
rotelle e a fare i suoi primi passi, spinto dalla biblica frase "alzati e
cammina!" gridata da un predicatore pentecostale, che crede in tal modo di
esorcizzare un demone che dimorerebbe nel suo avvizzito corpo. Purtroppo
subito dopo il predicatore muore di infarto.

Dopo quella prima volta in piedi, Benjamin impara lentamente a camminare con
il bastone, riuscendo a passare alcuni pomeriggi fuori della casa. Il suo
carattere spiritoso ed ingenuo lo spinge ad avere degli amici più giovani: fa
la conoscenza del signor Oti, un pigmeo che alloggia nella casa di riposo,
famoso "uomo-scimmia", che visse anni nelle gabbie delle scimmie del circo,
facendo il giro del mondo. Grazie a lui comincia a conoscere i quartieri di
New Orleans.

Nel 1930 Benjamin ha 12 anni (anche se ne dimostra 73); tra gli anziani
dell'ospizio dimora anche la signora Fuller, la quale ha una nipote di sei
anni, che si rivela essere la piccola Daisy. Benjamin è subito colpito dal suo
sguardo e dalla semplicità con cui lei gli parla, poiché è tanto abituato alle
espressioni austere e pessimiste degli anziani. La ragazzina, che ogni tanto
fa visita alla nonna, comincia a fare amicizia con Benjamin e capisce subito
che in lui c'è qualcosa di diverso, che lui non è vecchio come sembra perché
ha il cuore di un bambino. Purtroppo la loro vicinanza viene guardata con
sospetto da nonna Fuller, che accusa Benjamin di pedofilia.

Qualche tempo dopo Queenie rimane miracolosamente incinta di una bambina.
Anche Mr. Oti lascia la casa e riprende a vagabondare, così Benjamin sta molto
tempo da solo. Essendo ormai in grado di camminare normalmente, aiuta Queenie
ad accogliere i nuovi ospiti della casa. Un giorno si trasferisce all'ospizio
la signora Mapple, donna molto raffinata ed elegante, che diventa una sua
buona amica e che gli insegna a suonare il pianoforte.

Ormai adolescente ma con l'aspetto di un sessantenne, Benjamin è alla ricerca
di nuove avventure ora che si sta rendendo indipendente. Così, durante una
passeggiata al porto fa amicizia col capitano e artista di tatuaggi Mike
Clark, che dopo una certa titubanza gli offre un lavoro come mozzo sul suo
rimorchiatore irlandese. Notando il suo entusiasmo e la sua energia, non
comuni in un anziano, il capitano lo inizia ai segreti del sesso e
dell'alcool, portandolo in un bordello. Poiché per lui il mondo è ancora da
scoprire, rivela una grande voglia di fare in tutto. Infine, nello stesso
periodo viene contattato anche dal suo vero padre, che già da qualche tempo lo
sta seguendo. Il signor Button, dopo essersi fatto raccontare come il figlio
abbia passato gli anni della sua "vecchiaia", non si farà ancora riconoscere.

Durante tutta la durata dei vari soggiorni alla casa di riposo, Daisy (che
ormai non è più una bambina) e Benjamin sono inseparabili compagni di giochi.
Una nebbiosa mattina Benjamin porta di nascosto Daisy al porto, dove convince
il capitano Mike a farle fare vedere il Mississippi. Ben presto, però, nella
ragazza fioriscono anche altri sentimenti verso quell'uomo così pieno di
sorprese.

Mentre gli anziani della casa muoiono uno ad uno, Benjamin diventa sempre più
agile e meno impacciato nei movimenti, i suoi capelli bianchi diventano meno
radi. La signora Mapple gli fa capire che a causa del suo insolito
ringiovanimento vedrà morire molte delle persone che ama. E infatti di lì a
poco anche la signora Mapple muore. Così Benjamin, ormai diciottenne, sente
che è arrivato il momento di lasciare la casa dov'è cresciuto. Saluta Queenie,
Tizzy, tutti gli anziani suoi amici e parte alla ventura sul rimorchiatore del
capitano Clark. Daisy è molto intristita dalla sua partenza, così chiede a
Benjamin di spedirle una cartolina da dove è diretto.

Per Benjamin inizia una nuova vita e scopre di non stare tanto crescendo,
quanto ringiovanendo: anche il capitano Mike, che non si stupisce mai di
nulla, nota che dal giorno dell'imbarco è diventato più alto e più forte. Pur
essendo abbastanza umile e taciturno, a bordo fa conoscenza con gli altri
marinai ed entra nell'ambiente. Scrive spesso a Daisy, mandandole cartoline da
ogni porto toccato dal rimorchiatore. La ragazza, divenuta maggiorenne, ha
passato le selezioni a New York per diventare ballerina, coronando il suo
grande sogno.

Negli anni successivi, i diversi incarichi affidati al rimorchiatore portano
Ben e il resto dell'equipaggio sulla costa orientale degli Stati Uniti, in
Irlanda, in Inghilterra ed infine in Russia, a Murmansk, dove vivono
abbastanza bene, potendo permettersi il soggiorno in un piccolo albergo, Il
Palazzo d'Inverno. Qui Ben, che ora ha l'aspetto di un marinaio sessantenne
dai folti capelli bianchi, conosce l'aristocratica Elizabeth Abbott, dal
passato di nuotatrice (tentò la traversata della Manica). Sebbene sposata,
sarà il suo primo amore. Per la prima volta Benjamin capisce cosa vuol dire
innamorarsi e, seppur ancora molto legato alla sua amicizia con Daisy, in una
lettera le rivela di avere una donna. Dopo molte notti passate insieme, la
storia tra Ben ed Elizabeth termina all'improvviso con la partenza di lei.

Nel 1941 gli Stati Uniti entrano nella seconda guerra mondiale: rimorchiatore
ed equipaggio vengono coattamente reclutati dalla marina militare. Solo
sfiorati dalla guerra, incroceranno per caso un sommergibile nemico che aveva
appena silurato una nave. Decisi a combattere, Mike e l'equipaggio si
scagliano contro il sommergibile: colpito da scariche di mitragliatrice, il
capitano Clark muore, così come gran parte dell'equipaggio; mentre Benjamin è
uno dei superstiti.

Finita la guerra, nel maggio del '45 Benjamin torna a New Orleans, dalla madre
adottiva. Qui incontra qualche difficoltà a farsi riconoscere, essendo
diventato alto e robusto e con l'aspetto di un uomo di mezza età. Queenie lo
riaccoglie calorosamente nella casa e Ben riprende in parte la vecchia vita.
Nello stesso periodo rivede Daisy e stavolta ne rimane affascinato: quella che
era una ragazzina è diventata una donna affascinante e disinvolta, ormai
introdotta nel mondo del ballo e dello spettacolo. Deciso a proseguire la loro
amicizia, Benjamin la invita a cena, ma alla fine della serata Daisy va ben
oltre e si mostra disponibile a fare l'amore con lui. Quasi spaventato,
Benjamin la rifiuta, forse perché si sente ancora troppo "vecchio" per
soddisfare una ventitreenne, ma in futuro si pentirà di questa sua riluttanza.

Intanto Benjamin comincia a stare scomodo nell'ambiente dell'ospizio, poiché
vede invecchiare e morire sempre più gente, con la stessa velocità con cui
lui, invece, ringiovanisce. Tempo dopo si rifa vivo il suo vero padre, Thomas:
quest'ultimo si è ammalato durante la guerra e quasi non riesce a camminare.
Sentendo prossima la morte, decide finalmente di rivelargli la sua identità e
di dirgli tutta la verità su come è venuto al mondo, così da lasciargli
l'eredità: la fabbrica di bottoni, la villa, la casa sul lago. Sconcertato
dalla rivelazione, Benjamin sembra voler rifiutare: la sua vera famiglia è la
casa di riposo, sua madre è Queenie, non riconosce suo padre in quell'uomo che
l'ha abbandonato. Poi, però, torna sui suoi passi e accompagna suo padre in
riva al lago, per esaudire il suo ultimo desiderio: vedere sorgere l'alba
sull'acqua coma faceva da ragazzo. Benjamin partecipa al funerale del padre
senza spendere una parola, poiché in fondo non l'ha mai perdonato.

A New York Benjamin si reca a salutare Daisy, convinto di poter dichiararle i
suoi sentimenti e così conquistare quella che ormai è una famosa ballerina, ma
Daisy è concentrata sulla sua carriera, desiderosa di conoscere il mondo e di
godersi pienamente la sua libertà, così i due si lasciano non troppo bene.

Passano gli anni e Benjamin vede svanire gli ultimi segni della vecchiaia: le
rughe scompaiono dal suo viso, i suoi occhi azzurri non hanno più bisogno di
occhiali, i suoi capelli diventano biondi. Daisy parte per l'Europa, dove
riscuote grande successo, calcando i palcoscenici più prestigiosi, da Vienna a
Praga, fino a Parigi. Benjamin abita sempre con l'ormai anziana Queenie e fa
alcuni lavoretti all'interno della casa, ma è anch'egli alla ricerca di
libertà. Rispolvera una vecchia motocicletta e impara ad andare su una barca a
vela lasciatagli in eredità da suo padre. Mentre prepara uno spettacolo
all'Opera di Parigi Daisy viene gravemente ferita alla gamba in un incidente
stradale, che le stronca la carriera per sempre. Benjamin viene informato
dell'accaduto e si reca a Parigi, dove si offre di accudire Daisy per il tempo
della malattia e di riportarla a casa. Ma la donna, troppo orgogliosa di sé,
non sopporta l'idea che Benjamin, che un tempo era vecchio e pieno di
acciacchi, si prenda cura di lei; per cui gli dice di andarsene e che lei può
cavarsela benissimo anche da sola. Diventato un attraente uomo biondo, vive la
sua età adulta molto serenamente e ha anche delle relazioni con diverse donne.

Finché, nella primavera del 1962, Daisy non compare nuovamente sulla porta
della casa di riposo. Stavolta Benjamin è deciso a dimenticare il passato e a
non rovinare nulla: i due fanno finalmente l'amore e da qui in poi cominciano
un meraviglioso cammino di coppia, che li porterà a navigare insieme sulle
coste dell'Atlantico.

Al ritorno dalla vacanza i due scoprono che Queenie è morta all'improvviso.
Sconvolto, ma non del tutto intristito, Benjamin lascia definitivamente la
casa di riposo dove ha passato buona parte della sua vita, vende la villa di
suo padre e compra un appartamento nella periferia di New Orleans, dove va a
convivere con Daisy. Negli anni successivi, nonostante la loro vita sia
costellata da momenti meravigliosi, Daisy è sempre molto delusa dal fatto che
non riesce più a ballare né a muoversi sinuosamente come prima. Solo con
l'aiuto di Benjamin cancellerà la sua autocommiserazione e troverà la pace.

Per ritornare in parte alla sua passione, Daisy apre una scuola di ballo per
bambine. Subito dopo dà alla luce una bambina, Caroline. Benjamin però vuole
che Caroline abbia un vero padre, così lascia la famiglia. Gira il mondo per
un po' e undici anni dopo ritorna a trovare Daisy, nel frattempo sposatasi.

Dopo la morte del marito, Daisy viene informata dai servizi sociali del
ritrovamento di un bambino di 12 anni di nome Benjamin affetto da demenza
senile. L'ex ballerina accudirà Benjamin fino al 2003, anno in cui morirà, con
le sembianze di un neonato a 85 anni.

Nell'immediato periodo prima del disastro causato dall'uragano Katrina, Daisy
si trova in ospedale, prossima alla morte, nell'attesa di poter raggiungere il
suo amato Benjamin. Al capezzale della madre, Caroline scopre così la vera
identità di suo padre.

Il regista David Fincher per rappresentare il personaggio di Benjamin Button
bambino, ma con l'aspetto da vecchio, si è ispirato ai veri bambini affetti
dalla rarissima Sindrome di Hutchinson-Gilford (o _progeria_ ).

L'idea di trasporre per il grande schermo il racconto _The Curious Case of
Benjamin Button_ nasce agli inizi del 1994, quando la Maryland Film Office
opzionò i diritti del manoscritto con l'intenzione di svolgerne le riprese a
Baltimora.

Quattro anni dopo, Robin Swicord scrisse una sceneggiatura per Ron Howard, in
un progetto che avrebbe dovuto coinvolgere John Travolta come protagonista.[1]
Nel maggio 2000, il film cambiò nuovamente volto, la Paramount Pictures
acquistò i diritti del racconto incaricando Jim Taylor di adattarlo e Spike
Jonze della regia;[2] successivamente fu assunto Charlie Kaufman per
riscrivere il copione.[3]

Durante il giugno 2003, il regista Gary Ross avviò delle trattative per un suo
posto da regista, basandosi su una sceneggiatura riscritta da Eric Roth.[4] A
maggio dell'anno seguente fu firmato un accordo di co-finanziamento tra Warner
Bros. Pictures e Paramount, in cui si chiariva inoltre che la Paramount si
sarebbe occupata del marketing internazionale, mentre la Warner della
distribuzione home video.[5]

Con il nuovo progetto, fu contattato un altro regista, David Fincher[5], e la
sua assunzione fu confermata nel luglio 2005.[6] Nello stesso anno, gli attori
Brad Pitt e Cate Blanchett entrarono in trattative per interpretare
rispettivamente Benjamin Button e Daisy.[7]

L'intenzione iniziale era di filmare parte della storia a New Orleans,
Louisiana, visti gli incentivi stanziati dallo Stato per le produzioni
cinematografiche in loco.[6] La maggior parte del film è stato filmato a New
Orleans nel quartiere del _Garden District_ e in Louisiana, mentre la parte
dedicata a Parigi è stata filmata nel quartiere storico di Vieux-Montréal,
parte della città di Montréal (Canada).

La colonna sonora è stata scritta dal compositore francese Alexandre Desplat,
e le musiche sono state registrate presso l'Hollywood Studio Symphony e la
Sony Scoring Stage.[8]

Il film è stato distribuito nelle sale cinematografiche statunitensi il 25
dicembre 2008 e in quelle italiane il 13 febbraio 2009.[9]

Il film ha realizzato in Italia un incasso al botteghino di € 10.900.000
secondo i dati Cinetel.

Negli Stati Uniti ha superato $ 150.000.000. A livello internazionale ha
totalizzato oltre $ 340.000.000.

Secondo un esposto presentato dall'autrice italiana Adriana Pichini ai
produttori del film, esso sarebbe il risultato di un plagio ai danni di un suo
racconto pubblicato nel 1994, _Il ritorno di Arthur all'innocenza_.[11][12]

Altri progetti

