**Federico Spoltore** (Lanciano, 18 luglio 1902 – Lanciano, 15 aprile 1988) è
stato un pittore italiano.

Fin dalla prima giovinezza dimostrò grande sensibilità artistica, attirando
l'attenzione di artisti locali quali Basilio Cascella e Francesco Paolo
Michetti. Dopo il ginnasio, frequentato nella sua città, grazie a un sussidio
della Provincia si trasferì a Roma per studiare presso il _Regio Istituto di
Belle Arti_ , dove si diplomò nel 1924: frequentò anche il corso di nudo all'
_Accademia di Francia_. Ancora studente, fu professore assistente di pittura
presso l' _Accademia di Belle Arti_ di Roma, incarico che lasciò al termine
degli studi per dedicarsi interamente alla pittura.

Fu un ritrattista noto in tutto il mondo e ricevette diverse commissioni
pubbliche: in occasione della visita di Adolf Hitler in Italia, gli fu fatto
realizzare un doppio ritratto del cancelliere tedesco e di Benito Mussolini;
ritrasse anche numerosi membri delle famiglie reali italiana e bulgara, di
Stalin, Truman, Einstein e papa Pio XI. Il suo ritratto di papa Pio XII,
realizzato nel 1947, fu usato come ritratto ufficiale nell'Anno santo del
1950.

Dopo gli anni cinquanta il suo interesse si spostò verso l'arte astratta e
simbolica, anche se non abbandonò mai l'arte figurativa.

Morì a Lanciano nel 1988.

si trova su via Federico Spoltore, percorrendo viale Garibaldi, accanto la
chiesa di Santa Maria Maggiore. Il palazzo oggi è un museo visitabile su
prenotazione, dedicato all'artista, dimora dall'aspetto eclettico perché
frutto di accorpamento di più strutture storiche. La facciata principale, su
via Federico Spoltore, porta i segni dell'unione di due edifici, diversi per
tecnica costruttiva e per lessico architettonico.

L'edificio su via Garibaldi è più antico, caratterizzato per la presenza di
aperture prive di partiti architettonici, e di murature, rinforzate on
contrafforti a scarpata in alcuni lati. Sono realizzate con pezzi di recupero,
come ciottoli e pietre di vario genere che ne caratterizzano l'aspetto.
L'innesto tra i due edifici è segnato da una diastasi sulla muratura e dal
volume verticale che superando il cornicione di coronamento, si alza a guisa
di altana. La parte più recente del palazzo è interamente realizzata in
mattoni, arche nei partiti architettonici, presenta una scansione orizzontale
in tre livelli. Il settore inferiore è trattato a imitazione di un bugnato a
fasce ed è aperto da quattro portali arcuati, di cui quello laterale, in
corrispondenza dell'altana, rappresenta l'ingresso principale. L'edificio
inoltre è impreziosito da uno stretto ordine di paraste con trabeazione. Al
primo piano si aprono quattro finestre, coronate da timpani curvilinei, e al
piano superiore tre balconi e una finestra, posta in corrispondenza del
portale principale, a terminazione orizzontale con cornici aggettanti. Le
modanature della aperture e del cornicione sono interamente realizzate con
mattoni sagomati.

L'interno è suddiviso in 4 sale, più l'atrio, tutte riccamente affrescate da
Spoltore, con mobilio e oggetti di pregiato valore storico.

La casa è di proprietà dei discendenti di Federico Spoltore, è visitabile su
prenotazione.

