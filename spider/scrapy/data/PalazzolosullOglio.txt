**Palazzolo sull'Oglio** ( _Palasöl_ in dialetto bresciano[4] e in dialetto
bergamasco, _Palahöl_ nella variante palazzolese[5]) è un comune italiano di
20 037 abitanti[3] della provincia di Brescia, in Lombardia. Si trova al
confine con la provincia di Bergamo in una posizione equidistante dai due
capoluoghi.

Il comune ebbe la denominazione di _Palazzolo_ fino al 1862, quando con Regio
Decreto 24 agosto 1862, n. 802[6], fu aggiunta la specificazione
_sull'Oglio_[7] al fine di distinguerla da altre municipalità omonime e di
sottolineare il legame con il fiume Oglio, sulle cui rive sorge il principale
centro abitato[8].

La città è posta a 166 m s.l.m. Al centro scorre il fiume Oglio.

A Palazzolo Sull'Oglio il clima è parzialmente continentale. Le estati sono
prevalentemente calde e afose. Numerosi sono i temporali di calore nel corso
dei mesi estivi che possono rinfrescare il clima. Le temperature massime di
solito si aggirano tra i 30°/41 °C , le minime tra i 15°/20 °C. L'accumulo
annuale di pioggia si attesta in media sui 1200mm, come nei comuni limitrofi.

Gli inverni sono relativamente freddi con numerose minime sottozero,
soprattutto tra gennaio e febbraio. Le nevicate non sono abbondanti, si
attestano in media sui 20–25 cm annuali. Le temperature medie del periodo si
attestano su minime tra -2°/8 °C e massime tra i 6-15 °C

Spesso invece ci sono banchi di nebbia più o meno fitti tra il periodo di
novembre-febbraio, dovuti non solo per la posizione geografica della media-
alta pianura ma anche per la presenza del fiume Oglio che aumenta notevolmente
l'umidità in zona. Negli ultimi anni si sono toccati i -12.0°, nel dicembre
2012 e i +37 nel luglio 2015. a Palazzolo sull'Oglio è presente una stazione
meteo, vicino al confine con Capriolo, e appartiene alla rete del Centro Meteo
Lombardo (CML)

Il nome della città ha origini latine in quanto, durante il dominio Romano,
essa era chiamata "Palatium". Durante i secoli successivi il nome ha subito
un'evoluzione dovuta al progressivo modificarsi della lingua che l'ha portato
a diventare in un primo tempo "Palazzuolo" ed, infine, nella sua forma
definitiva, ovvero Palazzolo sull'Oglio.

Il fiume Oglio ha determinato, fin dall'antichità, l'evoluzione e la
conformazione del territorio palazzolese. Fondamentale via di collegamento ed
allo stesso tempo confine naturale per i primi abitatori della Pianura Padana,
esso fu oggetto di stanziamenti ad est e ad ovest di popolazioni quali i
Cenomani e gli Insubri. Successivamente, laddove il suo corso si ramifica in
due vie, si sviluppò il nucleo del paese grazie alla sua posizione strategica
al centro di una fitta rete di comunicazioni.

Durante l'Impero Romano fu luogo di transito sulla strada _Brixia_ \-
_Mediolanum_ (la _via Gallica_ )[8]. Il ponte romano sul tracciato dell'antica
strada è ancor oggi esistente[9].

Gli scavi del 1977-78 hanno rinvenuto resti di una primitiva chiesa di
un'epoca risalente al VII \- IX secolo. Alla pieve, la prima sorta nella zona,
facevano riferimento le località limitrofe di Pontoglio, Palosco, Mura e
Cividino[8].

Nell'anno 830 un privato effettuò una donazione di terre alla Chiesa
bergamasca: è la prima testimonianza scritta in cui viene fatta menzione di
Palazzolo[8].

Al borgo palazzolese si contrappose per un certo periodo il borgo fortificato
di Mura, sull'altra sponda del fiume Oglio. Tra le due fortezze vi furono
diversi scontri per il controllo del fiume i quali cessarono nel 1192, quando
con la cosiddetta _Pace di Mura_ , le due corti si fusero dando origine
all'attuale Comune. La nuova entità si ritrovava, quindi, dotata di una Rocca
(l'attuale Castello), di mura difensive e di una Rocchetta sulla riva opposta:
strutture che si mostrarono necessarie per difendere un confine sempre
conteso[10]. Inoltre i vantaggi derivanti dal passaggio dell'Oglio per queste
terre permisero un rapido sviluppo economico-sociale della nuova comunità
palazzolese[ _senza fonte_ ].

Sotto il punto di vista politico, il comune si suddivise in tre quadre: Mura,
Mercato e Riva. Le magistrature comunali furono poste presso l'edificio che in
tempi recenti è stata sede dell'ex _Banca Popolare di Palazzolo_. La
municipalità acquisì gradualmente i diritti connessi all'uso delle acque, i
quali originariamente spettavano al Vescovo di Brescia[10].

Nel 1259 Ezzelino da Romano, il quale era diretto a Cassano d'Adda per
affrontare le truppe inviate da Papa Innocenzo II, fu accolto da Palazzolo e
quindi poté attraversare il ponte con 8000 cavalli.

Nel 1316 i ghibellini bresciani si rinchiusero nel castello di Palazzolo[11],
inseguiti dai guelfi che posero d'assedio la fortificazione. Gli assediati
tentarono una sortita ma vennero sopraffatti, e quindi uccisi o fatti
prigionieri[ _senza fonte_ ]. Nel 1324 i ghibellini si riunirono a parlamento
nella rocca di Palazzolo: erano presenti i rappresentanti di Verona, Mantova,
Ferrara, Milano e di altre città lombarde[12]. Chiesero così al Papa di
demolire il ponte sul Po a Piacenza, poiché era d'intralcio alla navigazione[
_senza fonte_ ].

Nel 1329, l'Imperatore Ludovico il Bavaro nel confermare gli statuti comunali,
riconobbe al paese una certa autonomia rispetto al comune di Brescia che però
ebbe termine nel 1337 quando il paese fu conquistato dai Visconti di Milano.
La nobile famiglia milanese controllò il centro fino al 1405 quando dovette
cederlo a Pandolfo III Malatesta per ottenere in cambio la liberazione di
Estore Visconti[10]. Stando all'estimo visconteo, nel 1385 il comune era
capoluogo di quadra[13].

Il comune fu incorporato dalla Repubblica di Venezia a seguito del ducale 29
aprile 1428. Sotto la Serenissima mantenne il ruolo di capoquadra e fu sede di
Podesteria con a capo nove paesi limitrofi[10]. Fu governato da una vicinia,
formata da trentasei consiglieri, i quali nominavano tre deputati e tre
consoli, mentre il Podestà, che svolgeva funzione di giudice, era un nobile
proveniente da Brescia[13].

Nel 1441 le truppe viscontee comandate da Niccolò Piccinino conquistarono la
città, bombardando la rocca che si arrese dopo alcuni giorni[14]. Nel 1448 i
Palazzolesi chiesero di avere in dono il castello per poterlo radere al suolo,
considerate le ingenti spese necessarie per la sua manutenzione[ _senza fonte_
]. Pochi anni prima, nel 1432 erano state effettuate grandi opere di restauro
del fortilizio[14].

Nel 1493, stando al Medin, Palazzolo aveva 1920 anime. L'economia fu fiorente:
molte entrate provenivano da dieci mulini lungo l'Oglio, da un frantoio da
olio e soprattutto dal transito sul Ponte Reale[13]. Questa infrastruttura fu
allargata per decisione del consiglio comunale nel 1477. In questo periodo
furono costruite le rogge Vetra e Fusia, derivate entrambe dall'Oglio[10].

Il paese fu colpito pesantemente dalla peste del 1630, propagatasi a causa dei
rapporti commerciali con Milano[15].

Nella seconda metà del Seicento si assistette ad una generale ripresa
economica con la diffusione delle coltivazioni del mais e del gelso.
Quest'ultima permise la diffusione dell'allevamento del baco da seta e
l'apertura delle prime filande, mosse dall'acqua delle seriole[15].

Il comune aderì alla Repubblica bresciana fin dal giorno della sua
proclamazione (18 marzo 1797)[15]. Fu inserito nel _cantone dell'Alto Oglio_ a
norma della legge 1º maggio 1797 e quindi, con la confluenza dell'effimera
repubblica in quella cisalpina, fu inglobato nel _distretto delle Sete_ del
Dipartimento del Mella[16].

Con il riassetto della seconda repubblica cisalpina (poi Repubblica Italiana)
fu incorporato nel _Distretto II di Chiari_ del dipartimento del Mella (1801),
mentre dopo la riorganizzazione amministrativa del Regno d'Italia fu assegnato
al _Cantone I di Chiari_ appartenente al _Distretto II di Chiari_ (1805). Con
decreto 8 giugno 1805 fu definito comune di seconda classe[16].

Durante il Regno Lombardo-Veneto, l'ente municipale fu inserito nel Distretto
VIII (dal 1853 IX) di Chiari appartenente alla Provincia di Brescia[17].

Nel 1856 si costruì il primo impianto in Italia per la produzione della calce
e del cemento il quale sfruttava il materiale calcareo proveniente dal lago
d'Iseo. I prodotti furono venduti al cantiere della costruenda linea Milano –
Venezia, a quel tempo passante per il territorio palazzolese, e
successivamente furono richiesti anche per la costruzione della stazione
ferroviaria di Venezia Santa Lucia[18].

Un'ulteriore spinta all'industrializzazione fu data dal tessile: nel 1862 fu
aperta la ditta Sefferheld, seguita nel 1867 dalla Gramer e, dal 1877, dalla
Niggeler & Schmid, poi Niggeler & Küpfer. Quest'ultima fu la prima ad
introdurre l'uso industriale dell'energia elettrica in provincia di Brescia
(1883)[19].

Nello stesso periodo furono aperte anche delle fonderie, come la corderia di
Rocco Zanelli (1870), l'officina meccanica Gottardi (1860) e quella dei
fratelli Marzoli (1905), tutte orientate alla produzione di macchinari e parti
di ricambio destinate all'industria tessile. Palazzolo fu anche sede del primo
bottonificio italiano, quello del milanese Edoardo Tacchi, che durante la
prima guerra mondiale fu convertito alla produzione di cerniere lampo[19].

L'industrializzazione fu sostenuta anche dal capitale finanziario: il 13
gennaio 1864 fu aperto uno sportello della Cassa di Risparmio delle Provincie
Lombarde, mentre nel 1872 fu istituita la _Banca mutua popolare agricola di
Palazzolo sull'Oglio_. Sorsero anche le prime organizzazioni operaie: la
Società operaia maschile di mutuo soccorso (1862), il Consolato Operaio
(1881), la Camera del Lavoro e l' _Unione professionale cattolica del lavoro_
(1902)[19].

L'8 dicembre 1914 a Sarnico viene fondato il _Comitato di Distretto della
Media Valle dell'Oglio della Croce Rossa Italiana_, che a partire dal 1915
gestisce a Palazzolo l'ospedale per i feriti della Grande Guerra
(nell'edificio che ancora oggi ospita l'ospedale). Inoltre nello stesso
periodo la C.R.I. gestisce anche il centro di assistenza ai profughi e
prigionieri italiani, ubicato presso l'attuale centro diurno a lato della
Chiesa Parrocchiale della (attuale) frazione di San Pancrazio[20].

Il paese, soprattutto per la presenza della stazione ferroviaria e del ponte
ferroviario, subì trentadue bombardamenti tra il 1944 e il 1945[21]. Il ponte
ferroviario fu riaperto al traffico solamente il 27 aprile 1945[19].

Negli anni '30 Palazzolo visse una crisi economico-demografica: nel 1926
infatti le aziende con più di 25 dipendenti erano 23, nel 1932 erano scese a
solo 11[22].

Nel 1954 Palazzolo fu elevato al rango di città. Nel 1962 i suoi confini sono
stati estesi inglobando la frazione di San Pancrazio.

Il 30 dicembre 1991, l'Osservatorio Bassano Bresciano scoprì un pianetino
della fascia principale, il numero 6793, che è stato dedicato alla città
palazzolese.

Nel 1997 una piena del fiume allagò la piazza del paese, causando ingenti
danni[23].

Il patrono è San Fedele di Como che si festeggia il 14 maggio.

Palazzolo è stata dichiarata città a seguito del Decreto del presidente della
Repubblica Luigi Einaudi del 24 agosto 1954.

La _Chiesa Parrocchiale diSanta Maria Assunta_ fu progettata dall'architetto
Giorgio Massari e fu costruita su di un antecedente edificio ecclesiale
dedicato alla Maria Maddalena. La costruzione, realizzata grazie ai fondi
raccolti tra i cittadini di Palazzolo, cominciò nel 1751 e fu completata nel
1782. La facciata è stata invece realizzata nel 1848 su di un progetto
dell'architetto Giovanni Donegani.

La pianta della chiesa è a croce latina con tre navate. L'interno presenta un
polittico del 1525 ad opera di Vincenzo Civerchio, una pala del 1620 di Grazio
Cossali e un'Ultima Cena frutto del lavoro di Pompeo Batoni (1760)[15].

L'edificio attuale della Pieve, dedicata a Fedele di Como, è stato costruito
nel XV secolo ed è utilizzato dagli anni settanta del XX secolo come
_Auditorium_.

La chiesa sorge su due strutture ecclesiali precedenti i cui resti sono
visibili all'interno:

La terza chiesa, quella che possiamo ammirare oggi nel suo splendore, presenta
tre navate e da un protiro cinquecentesco sul lato meridionale, mentre gli
interni sono affrescati dai Campi da Cremona e di Pietro Marone. Dopo la
costruzione della nuova e più ampia chiesa parrocchiale, Santa Maria Assunta,
molti elementi decorati, quadri e statue furono trasferiti nell'edificio più
recente, lasciando alcuni altari spogli e dedicati ad altri santi[24].

Tra l'estate del 1977 e l'inverno del 1978, il tempio religioso è stato
restaurato ed ammodernato. Grazie a questo intervento sono state scoperte le
strutture absidali della prima chiesa carolingia e due tombe proprio sotto la
porta centrale. Al fine di conservare al meglio i materiali trovati durante
gli scavi, sono stati costruiti due livelli sotterranei di pavimentazione, al
di sopra dei quali (raggiungibili con una scala a chiocciola), vi è il moderno
"Auditorium San Fedele"[24]. La struttura viene ora utilizzata per ospitare
grandi manifestazioni culturali-ricreative, in particolar modo concerti di
musica classica, importanti conferenze ed eventi di primo piano della moderna
città.

È il più antico ponte di Palazzolo, nonché quello dotato di maggior rilevanza
storica: gli storici e alcuni dati archeologici datano la sua costruzione
intorno al IV secolo[25]. In particolare, la sua costruzione del ponte romano
di Palazzolo sull'Oglio era essenziale per i collegamenti di Brescia con
Bergamo e Milano, su una tracciato stradale che correva ai piedi delle colline
e lontano dalla zone paludose e boscose della pianura.

A schiena d'asino e con volte in pietre squadrate, il ponte fu nel corso dei
secoli teatro di numerosi eventi, anche bellici, e subì alcune modifiche.
Protetto alle estremità da due fortilizi contrapposti, tra i quali la torre
della Rocchetta, il ponte era uno snodo fondamentale per le vie di
comunicazione verso Bergamo e soprattutto Milano, seguendo il tracciato detto
poi della via “Francesca”.

La _Rocca Magna_ o _Rocha Magna_ è il castello della borgata di Palazzolo
costruito tra i secoli IX e XII.

È costituito da quattro torri le quali erano unite tra loro da poderose mura
circondate da un ampio fossato. Tre torri, denominate _Mirabella_ , _Ruellina_
e _Porta di fuori_ , sono a pianta rotonda ed allineate al corso del fiume.

La quarta torre, detta _Torre della Salvezza_ è a pianta quadrata e fungeva da
Mastio; era dotata di due porte, entrambe dotate di ponte levatoio: una dava
verso l'esterno ed era denominata _Porta del Soccorso_ , l'altra verso
l'interno del fortilizio ed era stata battezzata _Porta di Riva_[10].

Dall'ampio cortile si accede ai camminamenti di ronda ed ai passaggi
sotterranei alle mura, tuttora percorribili, che permettono di raggiungere le
torri.

La _Torre del Popolo_ , detta anche _di san Fedele_ , è la torre campanaria
principale della città. Alta 91 metri, è la torre a sezione circolare più alta
d'Italia ed è una delle più alte in Europa[26].

Chiamata più comunemente _Torrione_ , è alta 25 metri e con un diametro di 10
metri, è stata costruita tra il VIII ed il IX secolo a difesa del complesso
fortificato di Mura. L'unico accesso al manufatto era in origine posto a circa
13 metri di altezza e collegava le mura difensive del borgo. Le prime
testimonianze scritte sulla torre di Mura sono datate 1482, mentre l'immagine
più antica risale ai primi del Seicento. Tra la fine dell'Ottocento e l'inizio
del Novecento, a causa del piano di riqualificazione di via Gorini, la torre
murasca stava per essere abbattuta, ma è stata poi salvata[27]. Nel 1913 sono
state aggiunte sulla cima della torre le coperture e le merlature, mentre
l'interno è stato adibito a serbatoio per l'acquedotto. Alla fine del secolo
scorso, invece, questa funzione è venuta meno del tutto e così il Torrione è
stato recuperato, ristrutturato e aperto al pubblico il 14 maggio 1999[28].

Inaugurato il 1º ottobre 1870[29] è lo storico teatro di Palazzolo, ubicato in
piazza Tamanza, dietro l'auditorium San Fedele e a ridosso della roggia Vetra.

Fu allestito nel 1870 in quegli spazi che in precedenza avevano ospitato prima
la chiesa dei Disciplini, o di San Francesco, e in seguito la "caserma
Disciplina".

Il sipario venne realizzato dal pittore bresciano Luigi Campini (1816-1890),
anche se la critica dell'epoca lo indicava come opera del palazzolese Leopoldo
Arrighini. Sullo sfondo sono raffigurati i monumenti principali di Palazzolo:
il ponte romano, il ponte ferroviario, la Rocchetta di Mura, la chiesa di
Santa Maria Assunta e la Torre del Popolo. In primo piano sono rappresentate
tre donne che simboleggiano l'industria della seta, l'agricoltura e il
commercio[29].

Il teatro è stato restaurato nel 1997 e successivamente nel 2012. Contiene al
massimo 140 posti a sedere, compresa la platea e i due piani di loggette.

Conosciuta originariamente col termine latino "Rocha Parva", si trova
dirimpetto al ponte romano ed è quel che rimane del castello della frazione di
Mura. Del fortilizio originario restano la _Porta di Mura_ , ingresso posto
sul lato bergamasco della cittadina, la torre rotonda e parte delle mura.
Nell'epoca precedente alla Pace di Mura si contrapponeva alla "Rocha Magna" di
Palazzolo, più grande e sulla riva nemica del fiume. Costruita tra la seconda
metà dell'VIII secolo e la prima metà del IX secolo, è ora visibile attraverso
la torre quadrata d'avvistamento, ora trasformata in campanile con
orologio[28].

Posto a pochi metri dalla centrale piazza Vincenzo Rosa, il santuario della
Madonna di Lourdes è sito in via Santissima Trinità, adiacente alla scuola
paritaria delle Ancelle della Carità. L'edificio religioso era stato
inizialmente eretto come prolungamento dell'orfanotrofio femminile di
Palazzolo e la sua apertura ai fedeli è datata 1889. Lo stile è molto vicino a
quello della Basilica di Nostra Signora di Lourdes, così come voluto
dall'arciprete Don Ferdinando Cremona. La struttura è stata restaurata due
volte: nel 1954, per volere di Monsignor Zeno Piccinelli, e nel 1979[24]. È
conosciuta anche come "Chiesa della Madonnina", oppure più semplicemente
"Madonnina".

Costruita su un terrapieno e sulle mura della quadra di Mura, fu poco
utilizzata fino al 1459, finché i Vicini di Mura non ottennero direttamente da
Papa Pio II il diritto ad avere un rettore. Tre gli altari, dedicati a
Giovanni apostolo ed evangelista, alla Beata Vergine Addolorata e a San
Gerolamo Emiliani (precedentemente a Sant'Antonio da Padova. Interessanti gli
affreschi proprio di quest'ultimo, dipinti dal giovanissimo Matteo Pedrali nel
1935. Celebri anche la pala dedicata a San Giovanni, quella nota come "La
deposizione dell'Addolorata". La chiesa è stata restaurata nel 1966[30].

Abitanti censiti[33]  

Gli stranieri residenti nel comune sono 3,141, ovvero il 15,7% della
popolazione. Di seguito sono riportati i gruppi più consistenti[34]:

La maggioranza della popolazione è cristiano cattolica. Il territorio è
organizzato in cinque parrocchie: Santa Maria Assunta, San Paolo in San Rocco,
Sacro Cuore, San Giuseppe e San Pancrazio, tutte appartenenti alla Diocesi di
Brescia[35].

I Testimoni di Geova hanno una Sala del Regno sita nella zona industriale.

È presente una comunità Islamica, una comunità di indiani sikh ed esistono
diversi gruppi cristiano protestanti e valdesi.

La città è suddivisa in rioni, o quartieri. Tra i più importanti Mura, Piazza,
Riva, Calci, Costa, Sacro Cuore, San Rocco, San Giuseppe e la Sgraffigna.

Il territorio comunale è solcato dall'autostrada A4 Torino - Trieste
accessibile tramite i caselli di _Palazzolo sull'Oglio_ , ubicato nei pressi
della frazione di San Pancrazio, e di _Ponte Oglio_ , quest'ultimo posto in
territorio di Castelli Calepio.

La città palazzolese è servita altresì da due strade provinciali ex statali:

Il comune è servito dalla stazione ferroviaria omonima posta sulla linea
Lecco-Brescia. La linea varca il fiume Oglio ad occidente dell'impianto
ferroviario grazie ad un ponte a nove arcate lungo 269,50 metri, di altezza
massima 40 m e di larghezza pari a 9 m[37]. La stazione fu aperta nel 1857
nell'ambito della ferrovia Milano-Venezia che nei progetti originari e fino al
1878 fu fatta passare per Bergamo.

Dalla stazione si dirama la breve linea per Paratico e il Lago d'Iseo.
Attualmente (2018) la linea è impiegata come ferrovia turistica da FTI -
Ferrovie Turistiche Italiane in collaborazione con Trenitalia e Rete
Ferroviaria Italiana.

Il 7 giugno 1992 la 14ª tappa del Giro d'Italia 1992 si è conclusa a Palazzolo
sull'Oglio con la vittoria del francese François Simon.

Nel 2010 è stata creata, presso il parco in riva al fiume dedicato a
Giampietro Metelli, una palestra per l'arrampicata sportiva.

È da anni presente una folta comunità di canoisti facenti riferimento al
locale kayak club.

La pesca fluviale è rappresentata da un proprio club.

Il Palazzolo, ha militato in Serie C1 negli anni 90 e nello scorso decennio ha
partecipato nel campionato di Serie D. Nel 2014-2015 ha militato nel
campionato di Eccellenza Lombardia, nel quale, dopo crisi societarie, si è
classificato ultimo retrocedendo in Promozione, Girone C Lombardo. Nel
campionato di Promozione 2015-2016 cambia la denominazione della società in
PalazzoloTelgate, grazie all'entrata in società di una cordata di imprenditori
bresciano/bergamasca capitana da Chiari e Cagliani, quest'ultimo con la
mansione anche di Allenatore.

Altri progetti

