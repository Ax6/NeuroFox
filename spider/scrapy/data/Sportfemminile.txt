Lo **sport femminile** è l'insieme di pratiche sportive condotte, in forma sia
dilettantistica che professionistica, da persone di sesso femminile. Il
rapporto delle donne con lo sport, documentato fin dall'antichità, ha pagato
periodi di oscurantismo: testimoniato da ampi reperti archeloogici nel periodo
romano ed ellenico, infatti, fu eclissato dopo la caduta dell'impero romano e
per tutto il medio evo, riprendendo lentamente visibilità fino a ritrovare un
proprio ruolo nella seconda metà del XIX secolo. Ufficialmente ammesso sulla
scena olimpica nel 1928, paga ancora nel XXI secolo pregiudizi di natura
culturale e religiosa, oltre ad avere in molti Paesi status dilettentistico in
molte discipline che a livello maschile sono professionistiche.

Laddove esistono prove di pratica femminile di attività fisiche e sportive fin
dal XIX secolo a.e.v., le donne ebbero altresì invece un ruolo assai limitato
quando nacque lo sport moderno. Ciò va imputato agli influssi del romanticismo
ottocentesco, che aveva creato l'immagine della donna quale essere languido e
malinconico, o addirittura, come la vedeva Alfred de Vigny, _una creatura
malata e dodici volte impura_.

La marginalità della donna nel moderno movimento sportivo era anche la
necessaria conseguenza di convenzioni sociali implicite in un'organizzazione
della società che intendeva relegarla a un ruolo generalmente subordinato,
limitato alla sfera dei lavori domestici e alla procreazione.

Il francese Pierre De Coubertin, inconsapevole della partecipazione anche
femminile ai Giochi di Olimpia, affidò per questo alla donna una funzione
ancillare, in un ruolo che prevedeva solo l'incoronazione dei vincitori. A
questo si oppose la francese Alice Milliat, fondatrice, nel 1921, della
Federazione sportiva femminile internazionale, con la quale riuscì alla fine a
dare importanza e riconoscimento alle donne nello sport agonistico.

Nel 1922 e nel 1926 furono organizzati, a Parigi e a Göteborg, i Giochi
mondiali femminili, che minacciarono di oscurare i Giochi Olimpici; il loro
successo indusse il Comitato Olimpico Internazionale ad ammettere, ai Giochi
di Amsterdam del 1928, la partecipazione di quelle che un giornalista definì
spregiativamente le _atletesse_.

Inizialmente non prendevano parte alle gare di atletica, e la loro
partecipazione era limitata a gare di tennis e di tiro con l'arco, come se si
trattasse di favori concessi, di deroghe al pensiero di De Coubertin che, nel
1912, quando le donne parteciparono per la prima volta alle gare di nuoto nei
Giochi della V Olimpiade di Stoccolma (il 2%, 57 donne su 2 540 iscritti),
espresse la propria opinione in questi termini: "Un'Olimpiade femminile non
sarebbe pratica, interessante, estetica e corretta."

De Coubertin ribadì il suo pensiero anche dopo il 1928: "per quanto riguarda
la partecipazione delle donne al gioco io rimango contrario. Esse sono state
ammesse a un numero sempre crescente di prove, contro la mia volontà."

Nel 1952, solo una metà dei Paesi partecipanti inviò una rappresentanza
femminile alle Olimpiadi di Helsinki. E nel 1968, a Giochi di Città del
Messico, nonostante la folta rappresentanza femminile dei Paesi socialisti, la
percentuale delle concorrenti non superò il 12% (845 su 7.200). Quell'anno
segnò comunque una crescita tecnica del movimento sportivo femminile, che
contribuì a ridurre ulteriormente lo scarto fra prestazioni dei due sessi, un
progresso accompagnato da una maggior naturalezza nello sforzo atletico.

Si dovette attendere la seconda parte del XX secolo per assistere a un
aumentata partecipazione femminile nello sport, una crescita che evidenziava
la volontà di raggiungere la parità dei sessi in campo sportivo, rimanendo in
tal senso un indicatore in grado di testimoniare i progressi nello status
sociale della donna.

Mosaico del IV secolo a.e.v. nella Villa romana del Casale di Piazza Armerina
che raffigura giochi agonistici femminili[1]

La schermitrice italiana Valentina Vezzali, una delle più titolate atlete
olimpiche in assoluto

Per quanto riguarda la funzione riproduttiva, la scienza medica considera
infondata qualsiasi interferenza negativa con la pratica sportiva: nonostante
il fermo imposto agli allenamenti e alle competizioni durante alcune fasi
della gravidanza, non mancano esempi di campionesse che hanno fornito le loro
migliori prestazioni dopo una gravidanza e un parto, generalmente con minor
complicazioni del solito: Il più celebre è quello dell'olandese Fanny
Blankers-Koen quattro volte campionessa olimpica a Londra (1948) quando già
era madre di tre figli; nel 1956, inoltre, tre atlete incinte di quattro mesi
parteciparono senza difficoltà ai Giochi di Melbourne.

Tra i casi più recenti va registrato quello di Valentina Vezzali, una della
più grandi campionesse, atleta che si è mantenuta ai massimi livelli, senza
soluzione di continuità, nonostante il fermo fisiologico e legale dovuto alla
gravidanza: è divenuta campionessa del mondo nel 2005, a quattro mesi dal
parto, senza risentire di alcuni gap, neppure di quello dovuto semplicemente
alla sospensione degli allenamenti.

Altri progetti

  

