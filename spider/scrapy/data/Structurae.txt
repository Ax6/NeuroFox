**Structurae** è una banca dati in linea contenente opere di ingegneria
strutturale e civile di tutti i tipi, quali ponti, case a torre, torri, dighe,
ecc. In aggiunta, la banca dati contiene informazioni su società e persone
(ingegneri, architetti e costruttori) coinvolti nella progettazione o
costruzione delle strutture. Il nome _Structurae_ è la forma plurale della
parola latina _strūctūra_ (struttura).

Structurae è sostenuta dai contributi di centinaia di volontari che
condividono i loro dati, informazioni ed immagini per le varie voci. La
maggior parte delle voci contiene riferimenti da riviste specializzate e altre
fonti. Il fondatore, Nicolas Janberg, è un ingegnere edile e progettista di
ponti franco-tedesco che decise di creare Structurae nel 1998, dopo aver
sviluppato un progetto simile per un corso mentre era assistente al
Dipartimento di Ingegneria civile dell'Università di Princeton. Structurae fu
modellato come idea e strutture sulla banca dati di architettura archINFORM,
che è considerato un progetto pionieristico nell'acquisizione e nella
riproduzione di dati sugli edifici in Internet.

La banca dati e il sito web di Structurae sono disponibili in tre lingue —
inglese, francese e tedesco. Il progetto è finanziato attraverso pubblicità in
linea, sponsorizzazioni, voci a pagamento per aziende e una banca dati di
prodotti. Il sito web è composto da più di 100.000 pagine individuali
programmate in ColdFusion e utilizzanti una banca dati MySQL.

Nel marzo 2012, Structurae fu acquistato dalla Ernst & Sohn, una sussidiaria
tedesca della casa editrice statunitense John Wiley & Sons, Inc.

