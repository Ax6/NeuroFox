Il termine **hijab** (in arabo: ﺣﺠﺎب‎, _ḥijāb_ , pronuncia /ħiˈʒæːb/,
derivante dalla radice _ḥ-j-b_ , "rendere invisibile, celare allo sguardo,
nascondere, coprire") indica qualsiasi barriera di separazione posta davanti a
un essere umano, o a un oggetto, per sottrarlo alla vista o isolarlo.[1]
Acquista quindi anche il senso di "velo", "cortina" o "schermo".

Di norma, però, il termine _ḥijāb_ viene usato in riferimento a un particolare
capo di abbigliamento femminile, il velo islamico, e in particolare a quella
foggia di velo che adempie almeno alle norme minime di velatura delle donne,
così come sancite dalla giurisprudenza islamica. In questa voce, perciò, si
farà riferimento in generale al tema della velatura delle donne nell'Islam.

Ciò che in Occidente viene chiamato "velo", ed erroneamente alcuni pensano
essere stato introdotto dall'Islam, esiste in realtà ben prima di esso. Una
legge del XII secolo a.C. nella Mesopotamia assira, sotto il regno del sovrano
Tiglatpileser I (1114 a.C. — 1076 a.C.), rendeva già obbligatorio portare il
velo in pubblico a ogni donna sposata. Esso appariva anche nel mondo greco: un
esempio, fra gli altri, si ha in un passo dell'Iliade, nel quale la dea Era,
decisa a uscire dalla sua reggia sull'Olimpo per recarsi sul Monte Ida, si
veste di tutto punto e, prima di indossare i calzari, avvolge intorno alla
testa " _una leggiadra / e chiara come sole intatta benda_ " (Libro XIV, 184,
traduzione di Vincenzo Monti): si tratta del _κρήδεμνον_ ( _krédemnon,_ "ciò
che cinge il capo"), un velo sottile che, posato sui capelli, scendeva fin
sulle spalle e con uno dei lembi poteva coprire anche il viso. Il _krédemnon_
era una variante del _κάλυμμα_ ( _kálumma_ , dal verbo _καλύπτω_ , _nascondo_
), il velo usato dalle spose.

Questa situazione si riscontrava in tutto il Mediterraneo,[2] tanto che ancora
nel Medioevo si hanno notizie di tre donne (Accursia, Bettisia Gozzadini e
Novella d'Andrea)[3] che nel XIII e XIV secolo ebbero la possibilità di tenere
delle lezioni di Diritto all'Università di Bologna, ma soltanto a condizione
che tenessero il corpo e il volto completamente velati per non distrarre gli
studenti.

Nella Penisola araba preislamica la situazione delle donne era notevolmente
contraddittoria: non pare vi fossero norme istituzionalizzate, in forza delle
quali esse potessero reclamare precisi diritti. Da un canto, le bambine
potevano occasionalmente essere sotterrate vive per motivi che ci sono rimasti
oscuri ma che sembrano coinvolgere la sfera religiosa, d'altro canto le donne
godevano nondimeno di vasti privilegi in campo coniugale: poliandria mirante
alla procreazione di fanciulli sani in caso di impotenza del primo marito,
possibilità di ripudio del marito e matrimoni a tempo predeterminato (
_mut'a_), per il quale era assolutamente prescritto il libero consenso della
donna e in base al quale l'eventuale figlio della coppia rimaneva al padre,
che se ne assumeva ogni onere economico. Troviamo donne imprenditrici e
notevolmente attive in campo politico (in passato si parlava non
episodicamente di "regine degli Arabi").

A ridosso della nascita dell'Islam, alcuni di questi istituti giuridici non
risultano essere stati più validi: segno probabile di una rivalsa virile a
discapito del ruolo muliebre: è probabile che l'uso del velo, in questo
periodo, fosse comunque abbastanza diffuso, sia pur non generalizzato come in
seguito con l'affermarsi dell'Islam.

Secondo alcuni sociologi,[4] con l'avvento dell'Islam il velo diviene il
simbolo di una ritrovata dignità femminile, dal momento che la donna diventa
soggetto di alcuni precisi diritti (al mahr, ad esempio, una quota di beni o
denaro obbligatoriamente versata dall'uomo a tutela dell'eventuale vedovanza o
di un ripudio subito, senza dimenticare il diritto all'eredità, per quanto
normalmente determinata nella metà della quota-parte riservata al maschio
avente pari titolo giuridico); secondo altri (come Monica Lanfranco e Maria Di
Rienzo), l'obbligo del velo manifesta invece la subordinazione della donna
rispetto all'uomo, vista come una sua proprietà e quindi costretta a
nascondere il proprio capo a tutti gli altri uomini, se non a quelli della
propria famiglia. La religione islamica chiede inoltre alle donne che si
convertono di velarsi per essere distinte dalle non musulmane.

Rimane un dato storico incontrovertibile, che l'uso del velo non sia cioè una
pratica esclusivamente e specificamente musulmana, ma semmai araba e anteriore
all'Islam, diffusa anche in varie altre culture e religioni, tra le quali il
Cristianesimo orientale e in generale il mondo bizantino. Il suo scopo
principale era quello di segnalare le differenze sociali, indicare le donne
che dovevano essere oggetto di un particolare rispetto, e spesso marcare la
differenza tra sacro e profano.

I passaggi del Corano che normalmente vengono citati a proposito del precetto
di indossare il velo sono, in particolare, l'āya 31 della sūra XXIV (al-Nūr,
"La luce")

«E di' alle credenti che abbassino gli sguardi e custodiscano le loro vergogne
e non mostrino troppo le loro parti belle, eccetto quel che di fuori appare, e
si coprano i seni d'un _velo_ (" _wa l-yaḍribna bi-_ khumūr _ihinna ʿalā
juyūbihinna_ ") e non mostrino le loro parti belle ad altri che ai loro mariti
o ai loro padri o ai loro suoceri o ai loro figli, o ai figli dei loro mariti,
o ai loro fratelli, o ai figli dei loro fratelli, o ai figli delle loro
sorelle, o alle loro donne, o alle loro schiave, o ai loro servi maschi privi
di genitali, o ai fanciulli che non notano le nudità delle donne, e non
battano assieme i piedi sì da mostrare le loro bellezze nascoste; volgetevi
tutti a Dio, o credenti, che possiate prosperare!»

e l'āya 59 della sura XXXIII (al-Aḥzāb, "Le fazioni alleate")

«O Profeta! Di' alle tue spose e alle tue figlie e alle donne dei credenti che
si ricoprano dei loro _mantelli_ (" _yudnīna ʿalayhinna min_ jalābīb _ihinna_
"); questo sarà più atto a distinguerle dalle altre, e a che non vengano
offese. Ma Dio è indulgente e clemente!»

I termini che vengono utilizzati in questi versetti in riferimento
all'abbigliamento sono due:

La parola _ḥijāb_ , invece, la più usata oggigiorno in riferimento al velo
islamico, appare in sette versetti del Corano, ma in modo meno specifico, dato
che si riferisce sempre - salvo un caso - a una cortina, una tenda, dietro
alla quale può avvenire la rivelazione del Corano stesso. In particolare:

«A nessun uomo Dio può parlare altro che per rivelazione, o dietro un _velame_
, o invia un messaggero il quale riveli a lui col suo permesso quel che egli
vuole»

«E quando tu (Muḥammad) reciti il Corano, noi poniamo tra te e coloro che
rinnegano la vita futura un _velo_ disteso»

«O voi che credete! Non entrate negli appartamenti del Profeta senza permesso,
per pranzare con lui, senza attendere il momento opportuno! ... E quando
domandate un oggetto alle sue spose, domandatelo restando dietro una _tenda_ :
questo servirà meglio alla purità dei vostri e dei loro cuori. E non vi è
lecito offendere il Messaggero di Dio, né di sposare le sue mogli mai, dopo di
lui. Questo sarebbe, presso Dio, cosa enorme»

Questa separazione, inizialmente riservata alle mogli del profeta Maometto, in
seguito sarebbe stata estesa alle donne musulmane libere. L'imposizione di
rivolgersi alle mogli del Profeta da dietro un _ḥijāb_ aveva quasi certamente
in origine motivazioni di protocollo, e solo più tardi venne preso a pretesto
per giustificare forme generalizzate di segregazione sessuale, del tutto
sconosciute all'Islam dell'epoca di Maometto.

In un solo caso nel Corano _ḥijāb_ indica un velo inteso come capo di
abbigliamento. Si tratta di

«Nel Libro ricorda Maria, quando si appartò dalla sua gente lungi in un luogo
d'oriente ed essa prese, a proteggersi da loro, un _velo_. E noi le inviammo
il nostro Spirito che apparve a lei sotto forma di uomo perfetto»

In sintesi, dunque, i giuristi musulmani designarono ben presto con il termine
generico _ḥijāb_ tutto ciò che dissimula o copre il corpo delle donne al fine
di preservarne il pudore. _Ḥijāb_ è il termine comunemente più utilizzato per
designare il "velo" della donna musulmana, anche se nel Corano altri due
termini ( _khimār_ e _jilbāb_ ) lo definiscono in modo più preciso,
specificando come esso dovrebbe coprire il capo della credente e a parere di
molti anche il volto.

Secondo molti musulmani praticanti, per quanto riguarda l'abbigliamento
femminile le principali fonti del diritto islamico, cioè il Corano e la Sunna,
prescriverebbero senza alcun dubbio l'obbligo di indossare il velo. Anche tra
gli assertori della obbligatorietà del velo, tuttavia, esistono due differenti
linee di interpretazione dei testi: una ritiene che la donna possa mostrare il
proprio viso (anche se si giudica più meritevole celarlo davanti agli
estranei), l'altra afferma che sia comunque tenuta a coprirlo. Evidentemente,
le donne musulmane che seguono quest'ultima interpretazione non la ritengono
una tradizione culturale locale o invalsa solo col tempo e a motivo di
presunti influssi di altre tradizioni sulla civiltà musulmana, bensì di un
insegnamento appartenente in pieno all'Islam.

In Egitto, si considera che la prima contestazione riguardante l'asserita
obbligatorietà d'indossare un velo abbia avuto luogo verso la fine del XIX
secolo: Qāsim Amīn, che apparteneva allora alla corrente di pensiero
"modernista" (più correttamente, _iṣlāḥī_ , "riformatrice"), che cercava
d'interpretare l'Islam per renderlo compatibile con i processi di
modernizzazione della società egiziana in particolare, si espresse a favore
dell'evoluzione dello _status_ della donna nella sua opera _Taḥrīr al-marʾa_ (
_La liberazione della donna_ , pubblicata nel 1899). Si dichiarò in
particolare a favore dell'istruzione femminile, della riforma della procedura
di divorzio (nel diritto islamico: _ṭalāq_ ) e della fine dell'uso del velo e
della segregazione muliebre.

A quei tempi, Qāsim Amīn si riferiva al velo facciale ( _burqu_ : velo di
mussolina bianca che ricopre il naso e la bocca) che portavano le donne di
classe agiate urbane, fossero esse cristiane o musulmane. Il _ḥijāb_ d'allora
era effettivamente legato all'isolamento delle donne. Si considera
generalmente che fu da quel momento che il _ḥijāb_ cessò dall'essere il
simbolo d'uno _status_ sociale e di ricchezza per divenire simbolo di
arretratezza e di posta in gioco sociale, politica e religiosa.

Nel 1923 Hoda Sha'rawi, considerata come una delle prime femministe, si libera
dal suo velo facciale di ritorno da un incontro femminista svoltosi a Roma,
lanciando in tal modo, insieme con molte altre donne, un movimento di
"svelamento" che sarà chiamato in arabo _al-sufūr_.

In Turchia e in Iran, l'abolizione del velo fu imposta all'inizio del XX
secolo da Mustafa Kemal Atatürk e dallo Shah d'Iran, che videro l'adozione
dell'abbigliamento occidentale come un segno di modernizzazione. In Tunisia,
Habib Bourghiba vietò il velo nell'amministrazione pubblica e sconsigliò
fortemente alle donne di portarlo in pubblico. In Marocco, all'avvento
dell'indipendenza, il re Mohammed V, padre di Hassan II e nonno dell'attuale
sovrano Mohammed VI, chiese a sua figlia di togliersi il velo in pubblico,
come simbolo della liberazione della donna. Tuttavia in presenza del re, i
deputati donne si videro obbligati a coprire i loro capelli in segno di
rispetto per la tradizione. Nel corso degli ultimi anni della guerra
d'Algeria, i francesi organizzarono cerimonie di "svelamento" collettivo,
miranti a dimostrare l'opera civilizzatrice della Francia in Algeria, a favore
dell'emancipazione delle donne algerine.[6] Negli anni sessanta portare il
velo divenne un fenomeno estremamente minoritario nella maggior parte dei
paesi arabi (con l'eccezione dei paesi che si rifacevano al pensiero del
wahhabismo e a una rigida visione antiquaria dell'Islam).

Attualmente la maggior parte degli autori è concorde nell'includere il tema
del _ḥijāb_ nell'ambito dello _zay al-sharʿī_ , il "vestito secondo la
shari'a". Esso indica, in prima battuta, l'abbigliamento femminile che gli
integralisti musulmani hanno preso ad adottare a partire dagli anni Settanta e
che consiste in una tenuta lunga e ampia, il _jilbāb_ , di colore sobrio, e di
un velo, il _khimār_ ,[7] del pari di colore sobrio, che ricopre interamente i
capelli delle donne, il loro collo, le spalle e il petto, in modo tale che -
conformemente alla pretesa legge islamica - non appaiano altro che le mani e
il viso.

L'obbligo di velarsi è oggi controverso, ma generalmente dedotto da un insieme
di versetti già esposti del Corano e di _ḥadīth_ del profeta Maometto. Non si
trova traccia d'una tale controversia nei testi degli _ʿulamāʾ_ e degli
esegeti ( _mufassirūn_ ) antichi. Il soggetto del loro disaccordo era
piuttosto quello di appurare se il velo fosse obbligatorio per coprire o meno
il volto delle donne. L'obbligo di nascondere le altre parti del corpo
(escluso il viso, le mani e i piedi per alcuni) è del pari riportato nei libri
consacrati al tema del consenso ( _ijmāʿ_ ), come quello di Ibn Ḥazm (XI
secolo), i _Marātib al-ijmāʿ_ (I gradi del consenso).

Il _ḥijāb_ , secondo l'Islam più tradizionalista, è dunque manifestazione di
una condotta di vita conforme alle descrizioni coraniche che impongono
modestia e pietà, laddove per gli antislamisti (ma anche per diversi esponenti
di un Islam meno passatista[8]) esso sarebbe soltanto un segno di
sottomissione muliebre all'uomo, il che, secondo l'Islam, costituirebbe un
peccato, visto che nella religione islamica la sottomissione è unicamente
dovuta a Dio.

Il _ḥijāb_ può anche costituire il segno ostentato del rifiuto
dell'"occidentalizzazione" ( _tagharrub_ ) e della globalizzazione determinata
dall'Occidente, in grado di eliminare in breve tempo le differenze e le
specificità identitarie. In tal modo il _ḥijāb_ può acquistare talvolta una
nuova valenza e il suo uso non si limita più sempre e necessariamente
all'ambito culturale, ideologico e religioso del fondamentalismo islamico, ma
si estende anche a chi intende sottolineare una differenza anche estetica con
l'Occidente, sulla falsariga di quanto avvenuto con l'abolizione della
cravatta in ambito iranico post-rivoluzionario.

Il divieto introdotto in diversi Paesi dell'Unione europea (primo fra tutti la
Francia, nel 2010, seguita da altri fra cui il Belgio, l'Italia, l'Austria, i
Paesi Bassi e recentemente, nel 2018, la Danimarca) di indossare in pubblico
il velo islamico non riguarda tanto il _ḥijāb_ quanto invece il _burqa_ (che
copre il viso e il corpo integralmente) _e_ il _niqab_ (che lascia visibili
solo gli occhi), dal momento che, per la legge italiana ad esempio, in
pubblico e per qualsiasi evenienza deve essere possibile la riconoscibilità
della persona.

Tuttavia, nel 2017, una delibera della Corte di Giustizia Europea con sede a
Lussemburgo ha consentito ai datori di lavoro di proibire - qualora lo
ritengano opportuno o necessario - alle proprie dipendenti di religione
islamica di indossare il _ḥijāb_ durante l'orario lavorativo. La delibera reca
questa precisazione: «Una regola interna che proibisca di indossare in modo
visibile qualsiasi segno politico, filosofico o religioso non costituisce
diretta discriminazione».[9]

Le citazioni del Corano sono prese dalla traduzione curata da Alessandro
Bausani (Firenze, Sansoni, 1961 e succ. ried.).

Altri progetti

