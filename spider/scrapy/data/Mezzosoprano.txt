In musica, il termine **mezzosoprano** designa sia la voce femminile
intermedia tra quelle di contralto e soprano, sia la cantante che la possiede,
sia il suo registro peculiare.

L'estensione vocale tipica del mezzosoprano è di oltre due ottave, dal la
grave al si bemolle acuto (la2 – si♭4), tuttavia in casi eccezionali può
giungere al do sovracuto (do5)[1].

L'individuazione specifica del registro di mezzosoprano ebbe luogo in epoca
romantica, quando i compositori adottarono per le parti di contralto tessiture
più elevate, di fatto maggiormente vicine a quelle sopranili, richiedendo
l'impiego di voci meno profonde e più scattanti ma, soprattutto, più estese
nel registro acuto; al giorno d'oggi, essendo piuttosto rare le donne dal
timbro puro di contralto, è spesso il mezzosoprano a ricoprirne i ruoli.

Nell'opera lirica il mezzosoprano si configurò per lo più come antagonista del
soprano, ma grazie alla varietà di estensione e timbro arrivò a coprire anche
ruoli da protagonista, soprattutto nel repertorio francese (Leonora nella
_Favorite_ , opera parigina di Donizetti, _Carmen_ di Bizet, _Mignon_ di
Thomas, Dalila nel _Samson et Dalila_ di Saint-Saëns).

Talora al mezzosoprano sono affidati ruoli maschili, come ne _Le Comte Ory_
(il paggio Isoliero), ne _I Capuleti e i Montecchi_ (Romeo), nel Boris Godunov
(lo zarevic Fëdor), nel Faust (Siebel), nell'Amico Fritz (Beppe) e nella
Mignon (Frédéric).

La **chiave di mezzosoprano** è la chiave di do collocata sulla seconda linea
inferiore del pentagramma, usata esclusivamente in sede scolastica.

