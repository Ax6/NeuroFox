**Nino De Vita** (Marsala, 8 giugno 1950) è uno scrittore e poeta italiano in
lingua siciliana. È riconosciuto come una delle voci poetiche più interessanti
e rigorose della letteratura contemporanea[ _senza fonte_ ].

Esordisce nel 1984 con la raccolta di versi _Fosse Chiti_ (premio
"Cittadella"), a cui fa seguito una trilogia in dialetto siciliano: _Cutusìu_
, (2001, premio "Mondello"), _Cùntura_ (2003, premio "Napoli") e _Nnòmura_
(2005, premio "Salvo Basso" e "Bartolo Cattafi"). Nel 2011, sempre con
Mesogea, è uscito _Òmini_ (premio "Viareggio" della giuria), nel 2015 il
romanzetto in versi _A ccanciu ri Maria_ , nel 2017 _Sulità_ e nel 2019
_Tiatru_.

Nel 1996, per la opera poetica, gli è stato assegnato il premio "Alberto
Moravia" ; nel 2009, il premio "Tarquinia-Cardarelli", nel 2012 il premio
"Ignazio Buttitta", nel 2017 il Bronzo dorato all'Arte poetica - Animavì \-
Cinema d'animazione e arte poetica.

Alcuni suoi racconti per ragazzi, _Il cacciatore_ (illustrato da Michele
Ferri, 2006), _Il racconto del lombrico_ (illustrato da Francesca Ghermandi,
2008), _La casa sull'altura_ (illustrato da Simone Massi, 2011) e _C'erano
tutti nella grande aia_ (illustrato da Armin Greder, 2018), sono stati
pubblicati dall'Editore Orecchio Acerbo di Roma.

Sono state inoltre pubblicate tre antologie dell'opera di Nino De Vita. La
prima, a cura di Anna De Simone, dal titolo _Il cielo sull'altura. Viaggio
nella poesia di Nino De Vita_ , edita dal Circolo Culturale Menocchio nel
2013; la seconda, _The Poetry of Nino De Vita_ (con testo inglese a fronte) a
cura di Gaetano Cipolla nel 2014 e la terza, _Antologia (1984-2014)_ , a cura
di Silvio Perrella nel 2015.

