**Aldo Grasso** (Sale delle Langhe, 10 aprile 1948[1]) è un critico
televisivo, giornalista e professore universitario italiano. Si occupa
principalmente di storia della televisione.

Laureato in Lettere presso l'Università Cattolica del Sacro Cuore con una tesi
in Storia del Cinema dal titolo "Teoria e prassi nell'opera prima di S.M.
Eisenstein", è professore ordinario nel settore scientifico-disciplinare
L-ART/06 (cinema, fotografia e televisione) presso la medesima università,
dove insegna storia della radio e della televisione. Fondatore di cineclub con
Giovanni Buttafava, Franco Quadri, Alberto Farassino, Tatti Sanguineti e Carlo
Freccero, è poi passato ad occuparsi di televisione. Dal 1990 è critico
televisivo del _Corriere della Sera_.

Dall'ottobre 1993 al settembre 1994 è stato direttore della programmazione
radiofonica della Rai nella breve stagione detta dei _Professori_. Ha condotto
alcuni programmi televisivi (tra cui un'edizione di _Tuttilibri_ ), e la
trasmissione radiofonica _A video spento_ , su Radio Due, che ha inaugurato la
critica televisiva in radio. Assai noti e seguiti sono il forum online
_TeleVisioni_ , curato sul sito web del _Corriere della Sera_ , e l'omonima
video-rubrica di critica televisiva. Dal 2008 è direttore scientifico del
Ce.R.T.A. - Centro di Ricerca sulla Televisione e gli Audiovisivi
dell'Università Cattolica del Sacro Cuore. Dal 2012 è Consigliere di
Amministrazione del Centro Sperimentale di Cinematografia.

Altri progetti

