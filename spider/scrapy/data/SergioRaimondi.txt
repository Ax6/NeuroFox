**Sergio Raimondi** , nome d'arte di **Torquato Feliziani** (Roma, 9 agosto
1923 – Roma, 9 gennaio 2003), è stato un attore italiano di cinema,
fotoromanzo.

Meccanico sin dall'adolescenza, arrivò al cinema a seguito della notorietà
raggiunta come attore di fotoromanzi, che mettevano in risalto la sua bellezza
e fotogenia.

L'occasione gli venne data dopo che un fotoromanzo che aveva Raimondi come
protagonista - _Vendetta di zingara_ \- ebbe grande successo, pertanto nel
1950 venne tratto dal medesimo soggetto un film (noto anche come _Sangue di
nomadi_ ) diretto da Aldo Molinari con i medesimi attori - Anna Vita, Felga
Lauri, curatrice anche di soggetto e sceneggiatura.

Debutto, per la verità, che sempre con Anna Vita era avvenuto già l'anno
prima, quando interpretò se stesso in un documentario ( _L'amorosa menzogna_
per la regia di Michelangelo Antonioni) e che indagava in modo ironico il
mondo dei fotoromanzi e dei suoi divi. La pellicola vinse il Nastro d'argento
quale miglior documentario nel 1950.

A quel punto Raimondi intraprese la carriera cinematografica lavorando con
registi importanti (Zurlini, Bonnard, Mattoli, Bragaglia, Bolognini) e
recitando accanto a Brigitte Bardot, Antonella Lualdi, Lucia Bosè, Alberto
Sordi, Aldo Fabrizi, Silvana Pampanini, Giovanna Ralli, Totò e Vittorio De
Sica, Mario Riva Riccardo Billi Nino Taranto Diana Day ottenendo anche alcuni
giudizi lusinghieri ma senza scrollarsi mai di dosso la fama di _bello_ del
fotoromanzo e senza contemporaneamente raggiungere la notorietà che
precedentemente lo aveva accompagnato.

Al pari di Mario Vitale la sua prestanza fisica ed il suo volto accattivante
non risultarono sufficienti per l'abbrivio della sua carriera cinematografica
che non decollò mai seriamente. Sistematicamente doppiato - Nino Manfredi gli
prestò la voce in _Piccola posta_ e Pino Locchi in _Arrivano i dollari!_ \-
nei primi anni sessanta interpretò le ultime pellicole.

Fece perdere le tracce di sé tornando alla sua prima attività di meccanico
dopo che, sul finire degli anni cinquanta, vide sfumare la sua occasione più
grande rifiutando la proposta fattagli da Luchino Visconti di prendere parte
al film _Rocco e i suoi fratelli_ ne ruolo di _Vincenzo_ che poi verrà
assegnato a Spiros Focás.[ _senza fonte_ ]

Muore a 79 anni in un ospedale di Roma dove era da tempo ricoverato.

