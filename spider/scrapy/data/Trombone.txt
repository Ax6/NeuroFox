Il **trombone** è uno strumento musicale aerofono della famiglia degli ottoni.
Nella versione moderna e più comune è noto come **trombone a tiro** o
**trombone a coulisse** ed è caratterizzato da una pompa mobile (il “tiro”
appunto, o “coulisse” in francese, “slide” in inglese) a forma di U che unisce
due tubi paralleli ed è in questo modo allungabile modificando la lunghezza
del percorso dell'aria e di conseguenza l'intonazione dell'armonico di base.
Esiste anche il **trombone a pistoni** che è strutturato sul medesimo
principio della tromba.

Il musicista che suona il trombone è chiamato **trombonista**.

Il trombone fu il primo, tra gli strumenti ad ottone, a disporre degli
armonici nelle sette posizioni degli attuali strumenti a pistoni, e di
conseguenza della scala cromatica, grazie alla coulisse, per cui venne in
origine considerato il più perfetto degli strumenti a bocchino.

Le prime notizie del trombone risalgono alla seconda metà del XV secolo,
quando venne raffigurato nel dipinto del pittore pratese Filippino Lippi
_L'assunzione della Vergine_ (affreschi in Santa Maria sopra Minerva a Roma)
ed anche in un'opera del Perugino conservata all'Escorial vicino a Madrid.

Lo strumento aveva già l'aspetto del trombone moderno, ma la conicità dei
canneggi era meno accentuata, e la campana era molto piccola rispetto allo
strumento moderno, con una svasatura quasi assente. L'intonazione di base del
trombone era il La, ed i principali artigiani costruttori dello strumento si
trovavano nelle Fiandre e a Norimberga.

All'inizio del XVII secolo Michael Praetorius illustrò ed elencò, nel suo
_Syntagma musicum_ , quattro versioni del trombone: "Alt Posaune" (simile al
moderno trombone contralto), "Gemeine Posaune" (il moderno trombone tenore),
"Quart" e "Quint-Posaunen" (intonati una quarta e una quinta sotto il tenore,
simili al moderno trombone contrabbasso in Fa), e "Octav Posaune" (simile al
moderno trombone contrabbasso in Si♭, intonato una ottava sotto il tenore).

Nel 1607 l'orchestra dell' _L'Orfeo_ di Claudio Monteverdi comprendeva cinque
tromboni dal differente registro (primo utilizzo "ufficiale" del trombone).

Il trombone si sviluppò nel tempo, essendo utilizzato principalmente in
piccoli gruppi e nella musica sacra, e non divenne parte integrante
dell'orchestra fino al XVIII secolo, quando fu adottato da Christoph Willibald
Gluck ( _Ifigenia in Tauride_ ), Francois Joseph Gossec e poi da Wolfgang
Amadeus Mozart che userà i tromboni come raddoppio al coro in diverse
composizioni, praticamente tutte le sue messe, nelle opere come _Don Giovanni_
e _Il flauto magico_ e addirittura in alcuni soli, come nell'oratorio
_L'obbligo del Primo Comandamento_ (Die Schuldigkeit des Ersten Gebots KV 35),
nell'Agnus Dei della _Missa Solemnis KV 139_ "Waisenhausmesse", nell'oratorio
"Davide Penitente" e nel "Tuba mirum" del _Requiem_.

Successivamente lo strumento suscitò l'attenzione di Beethoven, che lo
introdusse nella quinta, sesta e nona sinfonia e scrisse tre _equali_ per
quattro tromboni soli, e di Schubert, che lo introdusse nelle sue ultime due
sinfonie.

In questo periodo e fino alla prima metà del XIX secolo, il trombone fu molto
usato dalle bande militari tedesche: questo contribuì a modificarne
l'intonazione di base da La a Si♭, allargarne il canneggio ed introdurre la
ritorta, per abbassare l'intonazione in Fa.

Il trombone moderno era oramai sviluppato e diffuso, tanto da essere molto
utilizzato da Johannes Brahms, Richard Wagner, Anton Bruckner, Gustav Mahler,
e Richard Strauss.

I compositori avevano a disposizione uno strumento completo e versatile al
punto che Hector Berlioz affermò fra l'altro che lo strumento era capace di
esprimere un ampio spettro di suggestioni sonore, dal "calmo e posato accento
religioso" al "clamore selvaggio dell'orgia". Lo stesso Berlioz scrisse un
grande solo per trombone nella sua Grande symphonie funèbre et triomphale.

Nel XIX secolo alcuni compositori lo utilizzarono in maniera più stereotipata,
come rinforzo di voci basse e armonie di insieme. Con l'avvento della musica
da ballo e lo swing nel XX secolo il trombone ha sviluppato moltissime nuove
sonorità e tecniche.

In questo periodo, un forte stimolo allo sviluppo della tecnica e delle
potenzialità espressive dello strumento, fu dato da musicisti jazz come ad
esempio Tommy Dorsey.

All'inizio degli anni settanta del Novecento, Edward Kleinhammer (terzo
trombone della Chicago Symphony Orchestra) aggiunse una seconda ritorta in
Solb al suo trombone basso (che aveva una sola ritorta in Fa), inaugurando la
"nascita" del nuovo trombone basso in Sib, che si sarebbe sempre più distinto
dal trombone tenore per quanto riguarda: concezione del suono (più grosso,
scuro e grave, ma sempre focalizzato e risonante), tecnica della coulisse
(posizioni diverse in base alla combinazione delle due ritorte), scelta di
bocchini più grandi.

Attualmente il trombone è utilizzato nei più vari generi musicali, dalla
musica classica, al jazz, dalla salsa allo ska, dal funk alla musica militare.

Esistono vari tipi di trombone che si differenziano per la nota dell'armonico
di base, il timbro (sul quale possono influire le varie parti del trombone e
addirittura una differente laccatura (verniciatura) della campana),
l'estensione e la presenza di una o più ritorte per il trasporto e la modifica
della tonalità.

Raro e quasi mai utilizzato. È suonato in alcuni contesti barocchi (Gluck) e
jazzistici. Grazie al glissato si ottengono effetti impossibili da ottenere
con la tromba. Suona nel registro e con gli stessi bocchini della tromba, e
legge in chiave di violino.

Il trombone contralto è tagliato una quarta sopra il trombone tenore (il padre
della famiglia rispetto al quale si fanno i rapporti): ed è quindi in Mi♭. In
passato era comune anche il contralto in Fa (vedi tromboni antichi). Alcune
ditte producono contralti con ritorta in Si♭ (se azionati portano praticamente
lo strumento in sesta posizione) che rende più agevoli alcuni passaggi nelle
posizioni lontane. Le ritorte aiutano anche l'esecuzione dei trilli (avendo
più posizioni a disposizione, c'è la possibilità di trovare una combinazione
che permetta di avere degli armonici più vicini fra loro, agevolando il
trillo). È stato usato regolarmente fino all'età wagneriana, in trio insieme
al tenore in Sib e al basso in Fa. Dopo più di un secolo di oblio, ha
conosciuto di recente un grande "revival" da parte di trombonisti tenori che
cercano uno strumento timbricamente più adatto a suonare le prime parti di
moltissime musiche precedenti Wagner. Legge in chiave di contralto.

Alcune ditte, fra cui la giapponese Yamaha, producono una particolare ritorta,
detta "da trillo", che serve solo per i trilli e cambia l'intonazione di un
solo semitono.

Quasi tutti i produttori tranne Selmer/Bach (terza posizione alla campana)
costruiscono i tromboni contralti con la quarta posizione che si trova
visivamente all'altezza della campana.

Il più comune, intonato in Si♭ una ottava sotto la tromba, generalmente senza
ritorta, il diametro del canneggio va dal 12,2 mm fino a 13,9 mm.

È inoltre diffusissimo il trombone tenore con ritorta, il quale può passare
dalla tonalità di Si♭ a quella di Fa, azionando la valvola rotativa.
Nell'organico dell'orchestra sinfonica ne sono generalmente previsti due. La
ritorta, che trasporta lo strumento in Fa, permette una maggiore estensione
dello strumento verso il registro grave ed agevola nella tecnica della
coulisse. Il canneggio normalmente è intorno ai 13,89 mm. Esistono diversi
modelli di valvole per le ritorte. Oltre alle classiche valvole rotative ne
esistono altri modelli, con principi meccanici diversi (Hagmann, Thayer,
Bosc…).

Con il termine tenore si intende un trombone in Si♭, oppure uno in Si♭ con
ritorta in Fa, e taluni indicano come tenor-basso un trombone in Si♭ con
ritorta in Fa ma con canneggio largo da trombone basso.

Utilizzato in orchestra sinfonica e anche in big band, ha canneggio più ampio
di quello del tenore (generalmente sui 14,3 mm) e ha generalmente 2 ritorte. È
tagliato in Si♭, come il tenore, ma gli armonici gravi sono molto più corposi
e quelli acuti più deboli. Alcuni trombonisti bassi utilizzano ancora vecchi
modelli con una sola ritorta in Fa, che differiscono dai tenori per la
grandezza del canneggio e della campana.

Ci sono due configurazioni possibili delle valvole: quella indipendente e
quella dipendente.

Si tratta dello strumento più grave della famiglia, e non deve confondersi con
il Cimbasso (che è una sorta di incrocio tra trombone basso e una tuba a
valvole o pistoni, tipico dell'opera italiana dell'Ottocento). Ne esistono una
taglia in Si♭ cioè un'ottava sotto al trombone tenore (spesso caratterizzata
da una doppia coulisse) ma usata molto raramente, e una taglia in Fa, una
quarta sotto al trombone tenore, che è invece la più usata, come nella
Tetralogia di Richard Wagner (dove è presente nell'organico con il nome
tedesco _Kontrabassposaune_ ), o in alcune composizioni di Arnold Schönberg e
Richard Strauss. Questi strumenti sono quasi sempre dotati di due ritorte che
permettono di non utilizzare le posizioni "distanti", altrimenti raggiungibili
solo con l'uso di una maniglia.

Il trombone a pistoni, ed il suo predecessore a cilindri, è stato molto
utilizzato. Dato che l'impiego dei tromboni in gran parte del repertorio
classico e romantico prevede corali e armonie, nel tempo lo strumento a
pistoni è stato sostituito da quello a coulisse, che permette una maggiore
accuratezza dell'intonazione. Il suono degli strumenti a pistoni, che
solitamente erano e sono costruiti con un canneggio piccolo, non si discostava
molto dal suono degli strumenti a coulisse, che per molti anni sono stati
costruiti con canneggi simili a quelli usati per i tromboni a pistoni.
Nonostante questo il trombone a pistoni non è scomparso, poiché grazie alla
sua maggiore agilità è stato preferito da alcuni strumentisti (come ad esempio
i jazzisti Juan Tizol e Bob Brookmeyer) come proprio strumento di elezione.
Rimane ancora oggi molto presente nelle bande musicali.

Oltre ai tromboni menzionati esiste il sopranino in Mi♭, tagliato una quarta
sopra il soprano e un'ottava sopra il contralto, e il piccolo in Si♭, tagliato
un'ottava sopra il soprano, che sono caduti in disuso per la bassa qualità
sonora e le grandi problematiche tecniche, ma rivalutati con il passare del
tempo e oggi ripresi. Questi strumenti sono suonati in genere da
trombettisti.[1]

Da ricordare i tromboni antichi (tromboni rinascimentali, sackbut dal francese
antico _sacquer_ ovvero _estrarre_ ).[2] Molto simili nella struttura
all'odierno trombone, furono utilizzati in gruppi strumentali o in
sostituzione o rafforzo della voce. Esistevano principalmente 3 taglie di
tromboni: _kleine_ , _mittel_ e _quart_ (che divennero successivamente
Contralto, Tenore e Basso) e a quanto pare (archivi della Hofkapelle di
Stoccarda, 1589) venivano costruiti dei tromboni in taglie diverse "da
trasporto" che avevano denominazioni come "secondposaune", "terzposaune".

Armonico base indicativo degli strumenti antichi:

Gli strumenti antichi generalmente avevano molte pompe addizionali per variare
la nota base dello strumento.

Il trombone deve il suo timbro a tutta una serie di fattori, in primis dal
trombonista stesso. Alcuni suonatori di ottoni ritengono che le campane rosse
producano un timbro leggermente più scuro con un grandissimo spettro dinamico,
le campane gialle un timbro leggermente più chiaro con una maggiore stabilità
dinamica e le campane rosa una via di mezzo tra le rosse e le gialle. Le
campane di argento sono poco diffuse nel mondo dei tromboni. La laccatura può
rendere il suono più limpido e cristallino, mentre il metallo slaccato
potrebbe favorire un suono più "grezzo" e "spontaneo", in quanto il metallo
vibra in modo più libero. Oltre alle considerazioni e alle sensazioni
personali, per apprezzare a pieno queste differenze lo strumentista deve avere
un suono pulito, centrato e risonante. Il suono di un trombone viene
influenzato anche dalla forma e lo sviluppo della campana, così come dal
bocchino usato dallo strumentista e dal cannello (leadpipe in inglese – ovvero
il tubo interno alla parte iniziale della coulisse, dove si inserisce il
bocchino) che influisce anche sul timbro, sull'intonazione e sulla facilità di
emissione (cioè di produzione del suono). Il trombone, con il suo timbro ed i
suoi livelli dinamici, può evocare tutta una serie di "colori" e sonorità: può
avere un suono maestoso, sonoro, squillante, solenne, chiaro, impetuoso e
brillante ma anche dolce, espressivo, morbido, lirico, scuro, leggero e caldo.

L'estensione dello strumento dipende quasi esclusivamente dalla capacità e
abilità del trombonista. In prima posizione la nota più grave è il "pedale"
Si♭1, mentre allungando la coulisse in settima posizione si può ottenere un
Mi1 (ovvero il Mi più grave suonabile con un pianoforte). Andando verso
l'acuto, seguendo gli armonici naturali si possono ottenere note abbastanza
acute, come ad esempio il Re♭4 in seconda posizione (nota contenuta
nell'assolo di trombone del Boléro di Ravel). La prima apparizione del
trombone nell'organico di una Sinfonia è nella 5ª di Beethoven, dove viene
utilizzato fino al Fa4. Questa nota segnerà l'estensione acuta del trombone in
quasi tutto il repertorio orchestrale successivo (con qualche eccezione in cui
al trombone viene richiesto di suonare ancora più acuto, come in alcune
composizioni di Xenakis).

Nel jazz l'estensione è decisa dall'esecutore, e per questo si hanno spesso
esecutori che suonano anche oltre il Si♭6 (ad esempio Bill Watrous nel brano
_Floor Walk Up_ dell'album _Manhattan Wildlife Refuge_ tocca un altissimo
Mi♭5; scrivendolo in chiave di basso si avrebbero nove tagli in gola).

Altri esempi nel jazz: Such Sweet Thunder di Duke Ellington, in cui vi è un
brano per trombone solo (Sonnet to Hank Cinq) dedicato al trombonista Britt
Woodman, capace di suonare un La♭4; in un arrangiamento di Silent Night,
eseguito dagli Airmen of Note, Dave Steinmeyer suona fino al Si♭5.

Generalmente le parti per trombone si scrivono in chiave di basso. In
orchestra si usa molto spesso la chiave di tenore per il primo e il secondo
trombone (tenori) e quasi sempre la chiave di basso per il terzo trombone
(basso). Nella musica russa (Glinka, Borodin, Rimskij-Korsakov, Šostakovič,
Prokof'ev ecc.) è facile trovare entrambe le parti di primo e secondo trombone
in chiave di contralto, anche se il registro è quello del trombone tenore. Le
parti per trombone contralto vengono scritte in chiave di contralto. In ogni
caso, il trombone, essendo uno strumento non traspositore, suonerà le note
reali in qualsiasi chiave. Raramente la parte del trombone è scritta in chiave
di violino (Ravel nell'L'Enfant et les sortilèges; Tomasi Concerto per
trombone).

Il trombone, come tutti gli strumenti ad ottone, è uno strumento ad ancia
labiale, poiché la parte che mette l'aria in vibrazione è formata dalle labbra
dell'esecutore. È usato anche nelle bande musicali e rafforza il filicorno
tenore e baritono, o invece esegue il tipico accompagnamento in levare delle
marce. La vibrazione labbra, raccolta dal bocchino, viene amplificata dallo
strumento, risultando nel suo suono caratteristico. La diversa frequenza
(altezza) della vibrazione delle labbra permette all'esecutore di avere oltre
quattordici note in ognuna delle sette posizioni della coulisse. Nel trombone,
il tiro (ovvero la pompa allungabile) varia la lunghezza dello strumento,
andando di conseguenza a variare l'armonico di base. Esistono sette posizioni
che si equivalgono alle combinazioni dei tre pistoni degli altri strumenti ad
ottone. Combinando le note prodotte nelle differenti serie degli armonici lo
strumentista ad ottone ottiene tutti i suoni della scala cromatica. Per
convenzione, le posizioni sono numerate da 1 a 7, in proporzione
all'estensione della coulisse (dove 1 è completamente ritratta e 7
completamente estesa).

Quando si utilizzano le cosiddette ritorte lo strumento si allunga, cambiando
tonalità. Ma dato che la lunghezza (distanza) delle posizioni è un rapporto
matematico percentuale in confronto alla lunghezza che origina la nota pedale,
più si allunga lo strumento e più le posizioni diventano distanti fra loro. Si
avranno quindi solo sei posizioni con la ritorta in Fa e solo cinque con la
ritorta in Re (ritorta di Fa e Sol♭ abbassate insieme nel caso del trombone
basso a valvole indipendenti).

Le tecniche musicali utilizzabili sono le medesime di altri ottoni con in
aggiunta la possibilità di effettuare il glissato ed il vibrato con la
coulisse.

Nella musica contemporanea si possono trovare effetti particolari, da
realizzare con l'asportazione di alcune pompe o anche suonando con la sola
coulisse.

Molte le sordine che possono essere usate per variare il suono. Tra queste
ricordiamo la straight, la cup e la harmon. Quest'ultima sordina può generare
l'effetto "wa-wa", usando la mano per aprire e chiudere in rapida successione
la "trombetta" della sordina. La sordina harmon può anche essere usata senza
la "trombetta" (con la dicitura Harmon Stem Out). Vengono poi usati come delle
sordine i "plunger", che sono dei coperchi tenuti con le dita davanti alla
campana. Come plunger vengono usate molto spesso delle semplici ventose
sturalavandini. Le sordine sono realizzate in ottone, alluminio, rame,
plastica e cartone, e generalmente hanno dei sugheri che permettono alle
sordine di incastrarsi nelle campane.

Esistone anche delle sordine mute, che servono a smorzare quasi completamente
il suono dello strumento, permettendo di studiare in albergo o in appartamenti
in condominio. Molto spesso, dovendo eliminare quasi completamente il suono,
creano delle alterazioni dell'intonazione e della resistenza che il suonatore
percepisce dallo strumento. Alcune sordine mute sono dotate di una specie di
stetoscopio, mentre altre hanno una centralina elettronica a cui attaccare
delle cuffie o auricolari.

Altri progetti

