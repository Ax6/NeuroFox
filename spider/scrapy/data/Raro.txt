_**Raro!**_ è stato un mensile d'informazione e critica musicale italiano[1],
con una particolare attenzione al collezionismo discografico, fondato nel
1987[2]. Ha chiuso nel marzo 2013, quando Fernando Fratarcangeli, il
direttore, ha fondato con una nuova società la rivista _Raropiù_ , identica
per grafica e contenuti alla prima[3][4].

Sebbene _Raro!_ sia stato fondato nel 1987[5], le pubblicazioni effettive
iniziarono solo l'anno successivo: nel 1987 fu pubblicato soltanto il numero
0, con in copertina Mina, di cui veniva ricostruita la discografia, e venduto
solo in alcune fiere del disco e negozi di dischi; i numeri successivi furono
distribuiti nelle edicole con successo crescente[6].

Sin dai primi numeri l'attenzione principale è stata quella di ricostruire le
discografie degli artisti trattati; nel corso degli anni gli argomenti si sono
ampliati dal collezionismo discografico quello relativo a gadget, manifesti ed
altro, trattando sia artisti italiani che stranieri[2].

Vi sono inoltre nella rivista recensioni delle nuove pubblicazioni
discografiche, di libri e DVD musicali, oltre alla rubrica delle lettere al
direttore[7].

La prima sede era situata in piazza Euclide 19; il primo direttore, fino al
1999, è stato Roberto Ruggeri, a cui è seguito Fernando Fratarcangeli[7].

Nel corso degli anni hanno scritto su _Raro!_ i maggiori esperti di musica
italiani; tra gli altri ricordiamo Fernando Fratarcangeli (dal 1999
direttore), Dario Salvatori[8], Massimiliano Canè, Italo Gnocchi[9],
Alessandro Pomponi, Enzo Giannelli, Sergio Mancinelli, Franco Settimo[10],
Andrea Tinari, Susanna Buffa e molti altri.

Nel 2007, in occasione dei vent'anni dalla nascita della rivista, è stato
pubblicato da _Raro!_ un volume, intitolato _Discografia italiana_ , in cui
sono racchiuse tutte le discografie di artisti italiani dagli anni quaranta al
2007[11].

Nel corso degli anni di attività, _Raro!_ ha anche stampato alcuni dischi e
CD, spesso in edizione limitata, attingendo per lo più al catalogo della RCA
Italiana; tra i dischi pubblicati: _Il re del castello_ del Balletto di
Bronzo, _Donna Plautilla_ del Banco del Mutuo Soccorso, _Matteo_ di Riccardo
Fogli, il cofanetto con gli inediti di Patty Pravo[12], varie raccolte con
brani rarissimi di Mina, i picture disc di _Theorius Campus_ di Antonello
Venditti e Francesco De Gregori, di _Il mio canto libero_ di Lucio Battisti,
di _No! Mamma, no!_ di Renato Zero, di _Ritratto di Gianni_ di Gianni Morandi,
e molti altri[2][6].

