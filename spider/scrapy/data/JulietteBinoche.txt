**Juliette Binoche** (Parigi, 9 marzo 1964) è un'attrice francese.

Ha vinto i maggiori premi di interpretazione nei principali festival europei:
la Coppa Volpi per la migliore interpretazione femminile alla 50ª Mostra
internazionale d'arte cinematografica di Venezia con _Tre colori - Film blu_
(1993), l'Orso d'argento per la migliore attrice al Festival di Berlino per
_Il paziente inglese_ (1997) e il Prix d'interprétation féminine al Festival
di Cannes per _Copia conforme_ (2010). Nel 1997 vince l'Oscar alla migliore
attrice non protagonista e il Premio BAFTA per _Il paziente inglese_. Ha vinto
inoltre anche un Premio César, un National Board of Review of Motion Pictures
e tre European Film Award.

Nata a Parigi il 9 marzo del 1964, è figlia di Jean-Marie Binoche, un mimo,
regista teatrale e scultore francese, e di Monique Stalens, un'attrice polacca
originaria di Częstochowa. La piccola Juliette non aveva che tre anni e mezzo
quando i genitori si separarono.

All'età di 15 anni fu mandata a studiare in una scuola specializzata superiore
d'arte, dopo la quale frequentò il _Conservatoire national supérieur d'art
dramatique_ di Parigi. All'età di 18 anni ottenne una piccola parte nel film
indipendente _Liberty Belle_. Cercando nel contempo di costruirsi una
carriera, lavorò nei cinque anni successivi come commessa in un negozio di
Parigi e come modella per un pittore. Aveva 24 anni quando ricevette il suo
primo ruolo importante nel film _L'insostenibile leggerezza dell'essere_ di
Philip Kaufman, affiancata dall'eclettico attore inglese Daniel Day-Lewis. Il
regista Leos Carax la sceglie per il suo film _Gli amanti del Pont-Neuf_ ,
un'esperienza fondamentale nella sua carriera di attrice; le riprese sembrano
non finire mai e per questo motivo l'attrice deve declinare diverse proposte
tra le quali _La doppia vita di Veronica_ e _Jurassic Park_.

Nel 1992 si fa notare al grande pubblico grazie alla sua intensa
interpretazione nel film _Il danno_ di Louis Malle, tratto dall'omonimo
romanzo di Josephine Hart. La sua interpretazione le fruttò grandi elogi e
l'offerta di ruoli di rilievo compreso quello in _Tre colori - Film blu_
(1993), la prima parte dell'acclamata _Trilogia dei colori_ del regista
polacco Krzysztof Kieślowski, per la quale vinse la Coppa Volpi per la miglior
interpretazione femminile e il Premio César per la migliore attrice nel 1993.
A questo premio era stata nominata già quattro volte e altre tre nomination
seguiranno, durante la sua carriera. L'attrice ha rifiutato diverse proposte
arrivate da Hollywood pur di interpretare questo ruolo, in particolare ha
declinato l'offerta del ruolo della protagonista di _Jurassic Park_. Il motivo
principale è stato quello di non permettere a nessun'altra persona di
scegliere per lei i film e i ruoli da interpretare, cosa che in Europa è quasi
sempre possibile, ma non altrettanto negli Stati Uniti.

Ha recitato parti di eroina romantica ne _L'ussaro sul tetto_ (1995) e ne _Il
paziente inglese_ (1997). Per quest'ultimo ha ricevuto l'Oscar alla migliore
attrice non protagonista. È stata anche nominata all'Oscar alla migliore
attrice nel 2000 per la sua partecipazione alla commedia romantica _Chocolat_
con Johnny Depp. Nello stesso anno rifiuta la proposta di Nanni Moretti che la
vorrebbe protagonista del suo film _La stanza del figlio_ obiettando sul fatto
che si tratta di un ruolo troppo simile a quello interpretato ne _Tre colori -
Film blu_. Tra i suoi lavori successivi spicca il ruolo della truccatrice
chiacchierona bloccata in un aeroporto in _Jet lag_ ( _Décalage horaire_ )
(2002) e le interpretazioni nel 2005 del triller _Niente da nascondere_ (
_Caché_ ) di Michael Haneke e del film drammatico _Mary_ di Abel Ferrara.

Oltre ai suoi ruoli cinematografici, Juliette ha anche recitato a Broadway. È
l'attrice più pagata della storia del cinema francese.[1] Nel 2008 grazie al
coreografo inglese originario del Bangladesh Akram Khan studia danza
contemporanea e parte per una tournée mondiale con lo spettacolo _In I_. Come
veicolo promozionale per questo spettacolo compare sulla copertina di
_Playboy_. Nel maggio 2010 torna a Cannes, dove vince il premio come migliore
attrice, grazie alla sua interpretazione in _Copia conforme_. Nel 2015 recita
nel film _L'attesa_ , diretto da Piero Messina,[2] per il quale riceve una
candidatura al David di Donatello per la migliore attrice protagonista 2016.

È stata legata dal 1986 al 1991 con il regista Leos Carax e nel 1992 si è
legata al subacqueo André Halle da cui ha avuto un figlio, Raphaël (1993).[3]

Dal 1994 al 1997 è stata legata all'attore Olivier Martinez e dal 1999 al 2003
con l'attore Benoît Magimel, conosciuto sul set di _I figli del secolo_
(1999), dove ha interpretato George Sand, e da cui ha avuto una figlia, Hannah
(2000).[3]

Dal 2003 al 2004 è stata legata all'attore Mathieu Amalric.[4]

Tra il 2005 e il 2009 ha avuto una relazione con lo sceneggiatore argentino
Santiago Amigorena.[3]

Altri progetti

