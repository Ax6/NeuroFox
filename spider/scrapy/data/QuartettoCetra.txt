Il **Quartetto Cetra** è stato un quartetto vocale italiano, attivo a partire
dagli anni quaranta e formato da Felice Chiusano (Fondi, 1922 - Milano, 1990),
Giovanni "Tata" Giacobetti (Roma, 1922 - Roma, 1988), Lucia Mannucci (Bologna,
1920 - Milano, 2012) e Antonio Virgilio Savona (Palermo, 1919 - Milano, 2009).

Caratterizzati da notevoli capacità vocali evidenti nelle armonizzazioni delle
canzoni e da testi spesso umoristici ma sempre di buon gusto[1], sono stati
uno dei gruppi musicali italiani più longevi[2].

Sono stati spesso anticipatori in Italia di mode e generi musicali, come ad
esempio il Rock and roll: già nel 1956 il Quartetto Cetra incise in italiano
una sua versione di _Rock Around the Clock_ , con il testo scritto da Tata
Giacobetti, intitolata _L'orologio matto_[3].

Inoltre con programmi come _Biblioteca di Studio Uno_ (con le celebri parodie
letterarie e canzonettistiche) e _Non cantare, spara_ sono entrati nella
storia della televisione italiana[4].

Sono infine stimati da molti loro colleghi di generi anche lontani da loro, da
Eros Ramazzotti[5] ad Angelo Branduardi, da Francesco Guccini (che li paragona
ai Beatles[6]) a Fiorella Mannoia[5].

Nel 1940 venne fondato a Roma da Enrico De Angelis, Giovanni Giacobetti (detto
Tata), Iacopo Jacomelli e Enrico Gentile un quartetto vocale allora solo
maschile, che prese il nome di Quartetto Egie, dalle quattro iniziali dei nomi
dei componenti, sulla scia della tradizione americana dei _barbershop quartet_
e dei Mills Brothers.

Il Quartetto Egie debuttò il 27 maggio 1940 al Teatro Valle di Roma, eseguendo
la canzone _Bambina dall'abito blu_.

Alcuni mesi dopo, nel 1941, Iacopo Jacomelli lasciò il gruppo e fu rimpiazzato
da Antonio Virgilio Savona, un pianista che già da qualche tempo curava gli
arrangiamenti del gruppo; in seguito alla sostituzione il gruppo rimase
momentaneamente senza nome e poi, nello stesso anno, fu scritturato dall'EIAR
e assunse il nome definitivo di Quartetto Cetra. Il nuovo nome fu preso non
dalla casa discografica per cui il gruppo iniziò ad incidere i primi 78 giri,
la Cetra, ma dallo strumento musicale caratterizzato appunto da quattro corde.

Il Quartetto Cetra debuttò nel 1941 alla radio nella rivista _Riepilogando_ ,
dove oltre a esibirsi "in proprio" accompagnavano i cantanti più noti; pratica
che svolgevano ogni sera nei principali caffè-concerto di Roma, tra cui il
_Camilloni_ di Piazza Esedra, dove si esibiva l'Orchestra del maestro Antonio
Guarnieri (padre dell'attrice Anna Maria Guarnieri e del compositore Adriano
Guarnieri) e la cantante fiumana, e doppiatrice di Marlene Dietrich, Olga
Stancick.

Il Quartetto Cetra subentrò in sostituzione al Quartetto Vocale Maschile della
Cetra (etichetta discografica torinese in proprietà all'EIAR).

Il primo disco a 78 giri pubblicato fu, il 7 novembre dello stesso anno,
L'arca di Noè/Il visconte di Castelfombrone, con ancora Enrico Gentile nella
formazione.

Nel 1942 Felice Chiusano (cantante dell'EIAR) subentrò a Enrico Gentile,
partito militare; nello stesso anno si trasferirono a Torino, dove lavorarono
con il maestro Carlo Prato, Pippo Barzizza ed Alberto Rabagliati e dove si
esibirono al Teatro Carignano con l'orchestra del maestro Cinico Angelini[7].

Alla fine del 1942 Enrico De Angelis, Felice Chiusano e Virgilio Savona
vennero chiamati alle armi, ma continuarono occasionalmente ad esibirsi.

L'8 settembre del 1943 c'è da registrare la prima esibizione di Lucia
Mannucci, allora cantante solista in ascesa e già fidanzata di Virgilio
Savona, insieme al Quartetto Cetra: eseguirono insieme la canzone _Dove siete
stata nella notte del 3 giugno?_.

Sempre nello stesso anno, il 14 luglio con un'insolita formazione, per
l'assenza di De Angelis sostituito dal noto sceneggiatore Agenore Incrocci, il
gruppo partecipò allo spettacolo '"Ritmi e canzoni" al Teatro Nuovo milanese,
attirandosi le ire dei cronisti de Il Popolo d'Italia per l'apertura alla
musica d'oltreoceano.

Nel 1945 il quartetto incise il brano _Pietro Wughi il ciabattino_ , primo
Boogie-woogie italiano; nello stesso anno incisero due 78 giri con Natalino
Otto, accompagnandolo come coristi insieme a Lucia Mannucci, usando la
denominazione _i 5 Shoe Shine_.

Nel dopoguerra, e precisamente nel 1947, dopo una breve e felice esperienza
come gruppo strumentale composto da Gorni Kramer alla fisarmonica, William
Righi al clarinetto e al sax, Franco Cerri alla chitarra, Savona al
pianoforte, Giacobetti al contrabbasso, Chiusano alla batteria, Enrico De
Angelis lasciò definitivamente il gruppo per ragioni personali, e fu
rimpiazzato da Lucia Mannucci, moglie di Virgilio Savona (i due si erano
sposati il 19 agosto del 1944); così il Quartetto Cetra raggiunse la sua
formazione definitiva, che fu mantenuta per tutto il resto della lunghissima
carriera artistica del gruppo.

Passati alla Decca, incisero altri 78 giri per poi ritornare, nel 1949, alla
Cetra: due canzoni del periodo Decca, _Shanghai Lil_ e _Oggi ho visto un leon_
, vennero reincise per l'etichetta torinese con un nuovo arrangiamento, curato
da Pippo Barzizza, diventando due tra le loro canzoni più note.

La loro carriera futura fu anche influenzata dalla loro idea di organizzare,
nel 1950 nel locale _Orientale_ di Alassio, una serie di serate tematiche
animate da loro stessi, nelle quali il pubblico doveva partecipare indossando
uno specifico abbigliamento. Favorevolmente impressionato da questa
iniziativa, l'impresario Remigio Paone li invitò sia a ripetere l'esperimento
nel suo nuovo teatro milanese, sia a partecipare come protagonisti nello
spettacolo del 1951 _Gran Baldoria_ , che rappresentò il nuovo corso della
rivista italiana.[8]

L'anno seguente, oltre alle apparizioni cinematografiche con Renato Rascel e
Paolo Stoppa, il riconoscimento del premio "Passerella d'oro", le esibizioni
teatrali assieme ad Alberto Sordi e Wanda Osiris, il Quartetto fece capolino
alla radio con la parodia della trasmissione _Il convegno dei cinque_ e nel
1953 con _Giringiro_ , un varietà improvvisato ogni sera presso la sede della
tappa del Giro d'Italia ciclistico.

Lo stile iniziale del quartetto fu quello delle elaborazioni vocali jazz e
swing, ispirato ai Mills Brothers statunitensi. Successivamente il gruppo
trovò la propria formula, che combinava canzone e spettacolo: brani
orecchiabili dai testi allegri ma con arrangiamenti raffinati, interpretati in
scenette divertenti. Questa formula conquistò pubblico, e il Quartetto Cetra
diventò presto popolarissimo prima alla radio, poi in teatro e infine alla
televisione.

Un grande pregio riconosciuto al Quartetto Cetra fu quello di saper combinare
l'elevata professionalità con l'intrattenimento popolare.

Come avvenuto per Carosello, intere frasi delle loro canzoni entrarono
nell'immaginario collettivo, divenendo veri e propri modi di dire: basti
ricordare " _il pericolo numero uno: la donna!_ ".

Nel 1948 il Quartetto Cetra partecipò nel doppiaggio dei cori del film _Dumbo_
(loro la canzone con cui i corvi sbeffeggiano l'elefantino sulle sue
possibilità di volo e la canzone dei _Rosa Elefanti_ ). Per questo lavoro
ricevettero una lettera autografa di congratulazioni da parte di Walt Disney.
Altri film doppiati dal gruppo furono _Musica maestro_ , _Lo scrigno delle
sette perle_ , _Il mago di Oz_. Da non dimenticare il doppiaggio nelle
pubblicità (tra cui la Nestlè). Inoltre la loro voce fu usata per le sigle dei
film Caccia al marito, Susanna tutta panna e Ferragosto in bikini.

Nel 1949 il Quartetto incise una loro canzone, quella che divenne forse la più
nota e successivamente adatta ai bambini, _Nella vecchia fattoria_ ,
adattamento italiano della canzone popolare americana _Old McDonald Had a
Farm_ , conosciuta dai Cetra nella versione di Nat King Cole; rispetto
all'originale, alzarono ogni strofa di un semitono rispetto alla precedente,
vi aggiunsero un inciso e scrissero il testo in italiano (che non è una
traduzione letterale dell'originale)[9].

L'anno successivo ottennero nuovamente successo con _Dimmi un po' Sinatra_ ,
scritta da Giacobetti su musica di Armando Trovajoli.

Parteciparono poi al Festival di Sanremo 1954 presentando le canzoni _Arriva
il direttore_ , _Canzoni alla sbarra_ , _Cirillino-Ci_ , _Piripicchio e
Piripicchia_ , _Un diario_ ed _Aveva un bavero_ , che riscuote il successo
maggiore e si classifica al sesto posto nella classifica finale.

Sempre nel 1954 presentarono _Troppi affari, cavaliere!_ , reincisa nel 2004
dagli Avion Travel; due anni dopo portarono al successo la parodia del brano
_Musetto_ di Domenico Modugno.

Nel 1955 vinsero il Festival internazionale della canzone di Venezia, insieme
con Carla Boni e il marito Gino Latilla[10], con la canzone _Vecchia
Europa_.[11]

Altri successi del decennio furono _Concertino_ e _Passa la prima Milano-
Sanremo_ (con musiche di Gorni Kramer), _Un disco dei Platters_ e _Che
centrattacco!_ (scritte da Savona e Giacobetti).

Nel 1957 registrarono la versione italiana di _Rock Around the Clock_ di Bill
Haley, intitolata _L'orologio matto_ , rivelandosi tra i primi in Italia a
promuovere il rock and roll.

Nel 1951 il Quartetto Cetra debuttò in teatro, nella rivista _Gran Baldoria_
di Garinei e Giovannini con Wanda Osiris e Alberto Sordi, in cui il Quartetto
cantava _Vecchia America_ (musica di Lelio Luttazzi).

L'anno seguente fu la volta di _Gran Baraonda_ , sempre di Garinei e
Giovannini su musiche di Gorni Kramer, in cui i "Cetra", come erano
familiarmente chiamati, lanciarono due dei loro maggiori successi, _In un
palco della Scala_ e _Un bacio a mezzanotte_.

Seguirono numerose altre commedie musicali.

Già nei primi anni quaranta il Quartetto partecipò ai primi esperimenti di
"radiovisione" e con la nascita ufficiale della televisione italiana nel 1954
arrivò anche il debutto televisivo del Quartetto Cetra: lo spettacolo si
chiamava _In quattro si viaggia meglio_ , allestito da Daniele D'Anza.

Seguirono molti altri programmi in cui il quartetto fu protagonista, come
_Buone vacanze_ (in due stagioni, 1959 e 1960). In particolare, furono un
grande successo le loro parodie, in Biblioteca di Studio Uno, regia di
Antonello Falqui, di alcuni classici della letteratura, come _Il conte di
Montecristo_ o _I tre moschettieri_.

Nel maggio del 1968 la RAI mise in onda la miniserie TV in 7 puntate (ne erano
previste 8, ma la sesta e la settima vennero accorpate) _Non cantare, spara_ ,
commedia musicale per la televisione di Daniele D'Anza.

Dopo quasi vent'anni di incisioni alla Cetra, nel 1959 passarono ad una casa
discografica appena nata, la Dischi Ricordi, riproponendo oltre a nuovi brani
anche reincisioni di vecchi successi.

_I ricordi della sera_ , sigla di Studio Uno nel 1961, riportò il Quartetto in
classifica; successivamente venne anche incisa da Mina. Nel 1961 partecipa al
Giugno della Canzone Napoletana. Nel 1962, passati alla Polydor, ottennero un
buon riscontro con _Ciabattino twist_ , interpretando un brano nello stile del
ballo di moda di quell'anno, e l'anno successivo con _Però mi vuole bene_ ,
pubblicato come lato B.

Nel 1964 _Vieni vicino...dammi la mano_ , sigla di Biblioteca di Studio Uno,
diventò uno dei loro brani più noti; sul lato B del 45 giri inserirono una
loro versione di _Sole, pizza e amore_ , canzone che Giacobetti e Savona
avevano scritto per il Festival di Sanremo 1964 e che era stata presentata da
Aurelio Fierro insieme alla cantante brasiliana Marina Moran.

Nello stesso anno parteciparono a Un disco per l'estate 1965 con _Se fossi
Giulio Verne_ , che però venne eliminata.

Successivamente passarono alla CBS, ed ebbero successo con _Juanita Banana_ ,
cover dell'omonima canzone dei Peels incisa anche da Henri Salvador, _Non
cantare, spara_ e _Cinderella Rockefella_ , cover dell'omonimo brano del duo
israeliano Esther & Abi Ofarim.

Sempre per la stessa etichetta incisero nel 1967 _Tre minuti_ , versione in
italiano di _The 59th Street Bridge Song (Feelin' Groovy)_ di Simon &
Garfunkel.

Nel 1971 condussero il programma _Stasera sì_ , con la direzione musicale di
Mario Bertolazzi, programma a cui è legato un episodio spiacevole di minacce
al gruppo: nel corso della puntata del 7 novembre il Quartetto aveva
presentato _Angela_ , canzone dedicata ad Angela Davis, ed il giorno dopo
Felice Chiusano ricevette da uno sconosciuto un messaggio: "Dica al suo
collega Savona di non fare il gradasso sul palcoscenico e di lasciar perdere
la politica, di cantare _Nella vecchia fattoria_ e di smetterla di sfruculiare
con Angela Davis e tutto il resto... queste sono cose delicate, mi sono
spiegato?". Chiusano raccontò l'episodio a Savona, che ne trasse ispirazione
per comporre la canzone _Sono cose delicate_ , incisa in proprio assieme ad
altre canzoni di contenuto più "impegnato" che proprio in quegli anni andava
realizzando parallelamente all'attività con il Quartetto (sua l'idea
contestuale della collana discografica I Dischi dello Zodiaco). Nel 1974 per
la Rai condussero _Il mangianote_ , cantandone le rispettive sigle d'apertura
e chiusura _Il mangianote_ e _Un brivido di musica_.

Anche a causa di questo episodio, ridussero la collaborazione con la Rai e
dopo il 1975 la interruppero passando alla TV Svizzera, per cui realizzarono i
programmi _Giochiamo ai quattro cantori_ (1976) e _Ri...Giochiamo ai quattro
cantori_ (1977), entrambi su testi di Dino Verde e con la regia di Mascia
Cantoni: all'interno di queste trasmissioni i Cetra girarono 12 parodie di
alcune opere liriche, riprendendo l'idea alla base di _Biblioteca di Studio
Uno_.

In RAI condussero tra il 1978 e il 1979 due edizioni di _Buonasera con..._.

Tra il 1979 e il 1984 lavorarono per Antenna 3 Lombardia, animando alcune
parodie dei grandi classici della storia e della letteratura nell'ambito dei
programmi _Cetrarca_ e _Il Bingoo_.

Nel 1984 sono ospiti del varietà televisivo _Al Paradise_ , diretto da Falqui,
dove presentano una fantasia dei loro successi. Spinto dal successo della loro
apparizione, Falqui decide, sulla base di un progetto di Virgilio Savona, di
dedicare al quartetto un intero spazio (chiamato "Cetra Graffiti") nella terza
edizione del programma (1985). Nel loro spazio i Cetra ripercorrono,
sfruttando nuove e vecchie canzoni, la storia dello spettacolo italiano, dagli
anni d'oro della radio fino ai successi del varietà televisivo, passando anche
per la grande epoca del teatro musicale.

Nella penultima puntata della trasmissione, riprendendo un vecchio progetto
risalente ai tempi di _Biblioteca di Studio Uno_ , i Cetra realizzano una
parodia dei _Promessi Sposi_ , a cui prendono parte personaggi come Al Bano e
Romina, Gianni Agus e Minnie Minoprio.

Dopo le scomparse di Giacobetti (1988) e di Chiusano (1990), i due superstiti
nel 1994 hanno ripercorso la storia del quartetto nel programma radiofonico
_Cetra Days_ , in onda ogni sabato mattina su Radiodue per 13 puntate, dalle
11 alle 12[7].

In oltre quarant'anni il gruppo propose oltre un migliaio di canzoni, molte
delle quali scritte dalla coppia Giacobetti-Savona. Solo per citarne alcune,
tra le più celebri: _Aveva un bavero_ (Sanremo '54), _Il Visconte di
Castelfombrone_ , _Un disco deiPlatters_, _Che centrattacco!!!_ , _Nella
vecchia fattoria_ , _Vecchia America_ (di Lelio Luttazzi), _Un bacio a
mezzanotte_ (musica di Gorni Kramer), _I ricordi della sera_.

_Però mi vuole bene_ , brano garbatamente intriso di black humour, racconta
con la voce di Lucia Mannucci di una donna perdutamente innamorata che non
sembra rendersi conto che il marito, nonostante continui ad abbracciarla e
baciarla, tenta continuamente di eliminarla, sperando che cada nel laghetto
del parco e lasciando aperto il gas in cucina con tutte le finestre chiuse,
finché riesce nel suo intento facendola precipitare dalla Torre Eiffel mentre
si trovavano a Parigi per il compleanno di lei. Il brano si chiude su un
controcanto funebre: "Ma le voleva bene... bene da morir".

_Il pericolo numero uno_ è una canzone – sketch in cui un gruppo di soldati
viene istruito dal sergente (Virgilio Savona, con esagerato accento siciliano)
sui pericoli e soprattutto sul " _pericolo numero uno: la donna!_ ".

_In un palco della Scala_ è un ricordo, su melodia lenta, dei tempi della
Scala di fine ottocento, " _nel gennaio del novantatré_ ", con le musiche di
Massenet e Bizet a scandire le serate operistiche di gala, frequentate da "
_signore in décolleté / discese da un romantico coupé"_. Gli anni passano, le
stagioni operistiche si susseguono, e sessant'anni dopo, " _nel gennaio del
cinquantatré_ ", le signore alla Scala scendono " _da un moderno cabriolet"_
per ascoltare autori nuovi ed innovatori, che si affiancano ai grandi
classici.

_Il cammello e il dromedario_ racconta dell'insistenza di un ricco dromedario
verso un cammello perché questi, " _essendo bisognevole_ ", gli venda una
delle sue gobbe in cambio di una fortuna; quest'ultimo rifiuta sempre e "
_così si riconferma che il cammello è bigobbuto / e il dromedario monogobba
resterà_ ". Il brano ha una melodia arabeggiante.

_Concertino_ riproduce, con l'abilità vocale dei Cetra, una serie di strumenti
(chitarra, mandolino, contrabbasso) impegnati in un romantico concertino " _al
chiar di luna sotto il balconcino_ ".

La canzone _Crapa Pelada_ è stata citata nel numero 18 di Rat-Man Collection
intitolato _L'allievo_ , e utilizzata nell'episodio finale della terza
stagione di _Breaking Bad_ , intitolato _Full Measure - Niente mezze misure_.

Vent'anni dopo, nel 2009, molti dei motivi lanciati dai Cetra sono stati
ripresi dal gruppo di cabaret _Oblivion_.

[12]

_La storia secondo i Cetra_

Lucia Mannucci-voce (1947-1990)

Virgilio Savona-voce, pianoforte, autore delle musiche (1941-1990)

Tata Giacobetti-voce, contrabbasso, autore dei testi (1941-1988)

Felice Chiusano-voce, batteria, percussioni (1942-1990)

Sono incisi da un solo lato e allegati in omaggio alla rivista _Il Musichiere_
:

Altri progetti

