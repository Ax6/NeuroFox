Al fine di comparire nella rubrica, è necessario che le voci rispondano a una
serie di requisiti:

**Valutazioni in corso** • **Voci da migliorare prima della valutazione**

La presente rubrica è curata da utenti volontari. Il loro lavoro consiste
prevalentemente: nell'andare alla ricerca di voci particolarmente curiose, di
buona qualità e che rispondano ai requisiti sopra esposti; nel valutare le
candidature che via via pervengono, commentando e proponendo eventuali
migliorie; nel wikificare le voci approvate affinché siano presentabili per la
_home page_ ; nel redigere i riassunti da pubblicare.

Se vuoi collaborare, sei invitato ad aggiungere il tuo nome qui sotto
cliccando qui:

In questa sezione sono calendarizzate le **voci approvate** che fanno parte
della versione attuale della rubrica, ovvero che compaiono nella pagina
principale nel giorno corrispondente al numero che le individua nel
_riepilogo_. Ogni voce compare nella pagina principale almeno due volte. Allo
scopo di valutare se e quando ciò sia accaduto, nel _riepilogo_ è anche
indicata la data in cui è stato aggiunto l'incipit della voce alla rubrica
attraverso la modifica del template corrispondente.

_**Esempio**_ : utilizzando un esempio per maggiore chiarezza, il testo in
corrispondenza del numero 1 compare nella pagina principale il primo di ogni
mese. In tal caso, prima di aggiornare il template corrispondente, si chiede
di valutare se sono trascorsi almeno due primi del mese dalla data indicata
accanto al tasto di modifica (naturalmente, l'attenzione deve essere prestata
prevalentemente per i numeri compresi tra il 29 ed il 31 dal momento che i
mesi non hanno uguale durata). Se ciò è accaduto, è possibile aggiornare il
template selezionando una voce tra le candidature approvate; viceversa è
necessario attendere il tempo necessario. Non appena il template è stato
aggiornato con una voce presa tra quelle approvate, ricorda di aggiungere
nella pagina di discussione della voce prescelta il template {{cronologia
valutazioni| _azione1=LSC_ | _data1=mese anno_ }}.

La durata del periodo tra la data di approvazione e l'effettiva pubblicazione
può variare grandemente, in funzione del numero delle candidature approvate e
della situazione presente nella calendarizzazione delle voci al momento
dell'approvazione.

ultima modifica 4 marzo 2019 modifica

**99942 Apophis** (noto in italiano anche come **99942 Apòfi** e in passato
con la designazione provvisoria **2004 MN 4**) è un asteroide near-Earth che
ha causato un breve periodo di allarme nel dicembre 2004, in quanto le
osservazioni iniziali indicavano una probabilità relativamente alta di
collisione con la Terra nel 2029 (il 27 dicembre 2004 fu calcolata
un'allarmante probabilità d'impatto di 1 su 37, ossia il 2,7%). Osservazioni
successive hanno tuttavia permesso di effettuare una determinazione
dell'orbita più precisa e nell'aprile-maggio 2013 si è esclusa la possibilità
di un impatto.

ultima modifica 26 giugno 2019 modifica

Il **vaso risonante** , **vaso acustico** o **vaso sonoro** è un tipo di vaso
incastonato nelle pareti e sotto il pavimento di alcuni edifici antichi e
medievali. Sebbene la loro finalità non sia del tutto certa, si ritiene che
avessero lo scopo di migliorare l'acustica degli edifici riducendo i tempi di
riverbero.

ultima modifica 3 gennaio 2019 modifica

La **chiesa della Trinità** (in russo: Церковь Святой Троицы?) è una piccola
chiesa ortodossa russa situata sull'Isola di re Giorgio nei pressi della
stazione russa Bellingshausen in Antartide. È la chiesa ortodossa più
meridionale del mondo.

L'ambizioso progetto di erigere una chiesa permanente o un monastero sulla
superficie antartica nacque negli anni novanta. Un'opera pia chiamata "Temple
for Antarctica" (Храм - Антарктиде) fu approvata dal patriarca Alessio II e
ricevette donazioni da tutta la Russia. Fu organizzato un appalto per il
progetto che fu vinto dagli architetti di Barnaul P.I. Anisifirov, S.G. Rybak
e A.B. Schmidt.

ultima modifica 12 luglio 2018 modifica

**Giuseppe Gasparo Mezzofanti** (Bologna, 19 settembre 1774 \- Roma, 15 marzo
1849) è stato un cardinale, linguista e filologo italiano.

È noto per le sue doti di iperpoliglotta: nel corso della sua vita riuscì a
imparare 78 lingue più un numero imprecisato di dialetti.

Nato in una famiglia di umili origini, dimostrò fin da piccolo una memoria
superiore al comune, un fine orecchio musicale e una straordinaria capacità di
apprendimento delle lingue straniere. Frequentò le Scuole Pie della sua città
natale, dove entrò in contatto con molti missionari gesuiti stranieri, esuli
nello Stato Pontificio a causa della soppressione della Compagnia di Gesù.
Dialogando con loro apprese rapidamente lo svedese, il tedesco, lo spagnolo e
varie lingue native americane. Studiò il greco antico sotto il gesuita
spagnolo Manuel Rodríguez Aponte insieme a Clotilde Tambroni alla quale si
legò di profonda amicizia.

Entrato in seminario, terminò gli studi di filosofia e teologia prima dell'età
minima richiesta per l'ordinazione presbiterale e si dedicò allo studio delle
lingue orientali. Nel 1797, all'età di 23 anni, venne ordinato sacerdote e
ricevette la cattedra di ebraico, arabo, lingue orientali e greco
all'Università di Bologna. Nel 1798, con l'avvento di Napoleone in Italia e la
nascita della Repubblica Cisalpina, Mezzofanti dovette lasciare la cattedra
per essersi rifiutato di giurare fedeltà alla nuova costituzione e fu
costretto a dare lezioni private per mantenersi.

ultima modifica 4 marzo 2019 modifica

Il **pozzo superprofondo di Kola** (in russo: Кольская сверхглубокая
скважина?, traslitterato: _Kol'skaja sverchglubokaja skvažina_ ) è stato un
progetto di perforazione della crosta terrestre condotto da un gruppo di
scienziati sovietici dal maggio 1970 con l'obiettivo di studiare la geochimica
e la geofisica dello strato di crosta sottostante.

La perforazione venne effettuata impiegando l'impianto di perforazione Uralmaš
4E e poi la Uralmaš della serie 15000.

Il sito di scavo si trova a breve distanza dalla cittadina di Zapoljarnyj,
nella parte centro-occidentale della penisola di Kola (oblast' di Murmansk);
costituito da una serie di perforazioni differenti, nel 1989 raggiunse la
profondità di 12 262 metri con un pozzo di 23 centimetri di diametro
(perforazione SG-3), stabilendo un primato mondiale che, nonostante sia stato
superato in quanto alla lunghezza del foro, rimane imbattuto per profondità
verticale rispetto alla superficie terrestre.

ultima modifica 27 febbraio 2019 modifica

Il **Massacro dei Bretoni** , noto anche come **Sacco dei Bretoni** o **Strage
di Cesena** , fu un eccidio commesso il 3 febbraio 1377 quando, nonostante si
fosse arresa, venne uccisa la maggioranza della popolazione della città di
Cesena dalle truppe mercenarie assoldate dallo Stato della Chiesa. Le diverse
fonti danno cifre variabili da 4 mila a 5 mila vittime. L'eccidio ebbe
risonanza in tutta Europa e fu una della più grandi stragi di civili della
storia medievale.

ultima modifica 5 novembre 2018 modifica

**Michael Thomas Edwards** detto **Eddie** (Cheltenham, 5 dicembre 1963) è un
ex saltatore con gli sci britannico. Soprannominato _The Eagle_ ( _L'aquila_
), divenne celebre per essere stato il primo atleta britannico dal 1928 ad
aver partecipato ai giochi olimpici invernali di Calgary 1988 nella specialità
del salto con gli sci, dove giunse ultimo nelle gare dai trampolini K70 e K90.

La sua storia è stata raccontata nel 2016 nel film biografico _Eddie the Eagle
- Il coraggio della follia_.

ultima modifica 10 luglio 2019 modifica

La _**mock turtle soup**_ (in italiano "finta zuppa di tartaruga") è un piatto
inglese. Come suggerisce il nome, si tratta di una variante, a base di
frattaglie di vitello, dell'autentica zuppa di tartaruga verde, più costosa e
pregiata.

La finta zuppa di tartaruga venne inventata in Inghilterra durante la metà del
Settecento, periodo in cui la zuppa di tartaruga era divenuta molto popolare
grazie ai marinai che, partendo dalle Indie occidentali, esportavano sul suolo
britannico vari esemplari di tartarughe verdi. All'apice della sua popolarità
in Inghilterra, la zuppa di testuggine era apparsa in diverse ricette e ciò
aveva spinto i navigatori a condurre Oltremanica 15.000 tartarughe vive
all'anno. Tuttavia, tali animali erano molto costosi e il loro commercio
avrebbe presto portato alla loro estinzione. Per ovviare a tale circostanza,
fu ideata la ricetta della _mock turtle soup_ , ove la polpa di tartaruga
viene sostituita dalle frattaglie del vitello e condita con vari ingredienti,
fra cui le erbe aromatiche, che dovevano dare maggiore consistenza e sapore
alla zuppa. Intanto l'originale zuppa, preparata con vera tartaruga, continuò
a essere consumata dalle classi più abbienti e dalla nobiltà inglesi,
diventando un classico della cucina vittoriana.

ultima modifica 4 agosto 2019 modifica

Il **Partito Polacco degli Amici della Birra** (in polacco: _Polska Partia
Przyjaciół Piwa_ , abbreviato **PPPP** ) è stato un partito polacco di
ispirazione satirica e liberale fondato nel 1990 dall'attore satirico Janusz
Rewiński. In origine, l'obiettivo del partito era quello di promuovere la
cultura della birra, da bere nei pub in stile inglese, invece della vodka e
combattere così l'alcolismo.

Il nome curioso di questo partito, creato durante la grande trasformazione
politica della Polonia dopo la caduta del comunismo, portò molti cittadini
polacchi a votarlo alle prime elezioni libere del 1991. All'epoca infatti gli
elettori polacchi, delusi e pessimisti, avrebbero voluto cambiare, ma senza
sapere esattamente cosa: molti sostenitori del PPPP promisero allora che con
il loro partito al governo la situazione politica "non sarebbe certo divenuta
migliore, ma di sicuro più divertente". Il PPPP ottenne così 16 seggi alla
camera bassa del Parlamento polacco ( _Sejm_ ) ed entrò persino nel governo
con un proprio ministro; dopo un paio d'anni però, le divisioni interne e il
nuovo clima politico nazionale decretarono lo scioglimento del partito, il
quale diede comunque lo spunto per fondare analoghi "partiti di amanti della
birra" nei paesi dell'Europa orientale.

ultima modifica 3 aprile 2019 modifica

**Frederick Lorz** (New York, 5 giugno 1884 \- New York, 4 febbraio 1914) è
stato un maratoneta statunitense, famoso soprattutto per aver tagliato per
primo il traguardo della maratona alle Olimpiadi di Saint Louis 1904 barando,
cosa che lo portò alla squalifica; successivamente, vinse in modo regolare la
maratona di Boston del 1905.

Tesserato per il Mohawk Athletic Club di New York, Lorz faceva il muratore e
per questo motivo doveva allenarsi di notte dopo il lavoro. Aveva già
partecipato alla maratona di Boston del 1903 e del 1904, piazzandosi
rispettivamente in quarta e quinta posizione. Ottenne la possibilità di
partecipare alle Olimpiadi di Saint Louis 1904 grazie a un buon piazzamento in
una gara su una distanza di circa 14,5 km, che si tenne a New York il 13
agosto 1904, poco tempo prima della maratona olimpica di Saint Louis, in
programma il 30 agosto.

ultima modifica 4 aprile 2019 modifica

**Jimmy the raven** (in italiano: "Jimmy il corvo"), o anche **Jimmy the
crow** o **Jim the Crow** (deserto del Mojave, circa 1936 – dopo il 1954), è
stato un esemplare addestrato di corvo imperiale, apparso in oltre un migliaio
di film fra gli anni trenta e gli anni cinquanta. Tra i suoi ruoli più noti,
il corvo dello zio Billy ne _La vita è meravigliosa_ di Frank Capra e il corvo
che si posa sullo Spaventapasseri ne _Il mago di Oz_ di Victor Fleming.

ultima modifica 20 agosto 2018 modifica

L' **effetto Mpemba** è il fenomeno fisico secondo il quale, esposta alla
stessa temperatura esterna, una stessa quantità di acqua calda si raffredda
più velocemente e solidifica prima di quella fredda.

L'effetto era già noto nell'antichità, essendo stato descritto nella sua
_Meteorologica_ da Aristotele nel IV secolo a.C.; tuttavia è tornato oggetto
di studio solo a partire dal 1969, quando lo studente tanzaniano Erasto
Mpemba, da cui prende il nome, lo ha riscoperto per caso.

Non è ancora stata trovata una spiegazione soddisfacente per il fenomeno; un
revisore del Physics World ha scritto: "Sebbene l'effetto Mpemba sia reale,
non è chiaro se la spiegazione sia banale o illuminante."

ultima modifica 3 agosto 2019 modifica

Lo **stupa di ghiaccio** è una particolare tecnica per creare dei ghiacciai
artificiali, creati per combattere la scarsità d'acqua causata dal
riscaldamento globale della area Himalayana. Questi permettono di
immagazzinare l'acqua di fusione, proveniente dai nevai formatisi nel periodo
invernale (che altrimenti non sarebbe utilizzata), sotto forma di accumuli di
ghiaccio a forma conica.

Durante l'estate, quando l'acqua scarseggia, lo stupa di ghiaccio si scioglie
naturalmente, aumentando la disponibilità di approvvigionamento idrico per le
colture. Lo stupa di ghiaccio è stato inventato da Sonam Wangchuk in Ladakh
(India) nell'ambito del progetto gestito dal _Students' Educational and
Cultural Movement of Ladakh_ , una ONG del Ladakh che è iniziato nell'ottobre
2013. Il test iniziale è stato avviato nel gennaio 2014 col nome _The Ice
Stupa Project_. Il 15 novembre 2016, l'inventore ha ricevuto il _Rolex Awards
for Enterprise_ per questa sua realizzazione.

**Leggi la voce** · **Proponi un'altra voce**

ultima modifica 25 luglio 2018 modifica

Per **eremita ornamentale** o **eremita da giardino** si intende una persona
che accettava di vivere in un eremo appositamente costruito nella villa di un
ricco proprietario terriero.

La moda degli eremiti ornamentali si diffuse a cavallo fra il diciottesimo e
il diciannovesimo secolo fra l'aristocrazia inglese quando alcuni nobili
iniziarono a "decorare" le proprie abitazioni con degli eremiti che vivevano
in rudimentali abitazioni. Il compito dell'eremita ornamentale era quello di
comparire in determinati periodi del giorno al fine di essere osservato dal
suo padrone e dagli ospiti e, sebbene non potesse rivolgere la parola a
nessuno, in alcune occasioni era tenuto a intrattenere l'interlocutore con
discorsi filosofici. Gli eremiti ornamentali vengono citati in molte fonti per
la loro stravaganza e sono considerati anticipatori dei nani da giardino.

ultima modifica 25 aprile 2019 modifica

Lo **Shri Swaminarayan Mandir** , noto anche come **Tempio di Neasden** , è un
_mandir_ induista che sorge nell'omonimo distretto della periferia
nordoccidentale di Londra.

La sua costruzione, realizzata interamente a mano con tecniche antiche
seguendo i dettami dell'Induismo, ha richiesto l'utilizzo di oltre ventimila
blocchi di marmo, dapprima spediti in India per essere scolpiti a mano da
artigiani scalpellini e successivamente inviati a Londra per l'assemblaggio.

Terminato nel 1995, è uno dei sette templi induisti di Londra, nonché il più
grande tempio induista del mondo al di fuori dell'India ed è regolarmente
frequentato da numerosi fedeli e alcuni visitatori occasionali.

ultima modifica 26 agosto 2019 modifica

_**Leucochloridium paradoxum**_ è un verme parassita Platelminta della classe
Trematoda che utilizza i gasteropodi come ospiti intermedi. Si trova in genere
nelle chiocciole terricole del genere _Succinea_ che vivono in Europa e Nord
America, alle quali invadono le antenne oculari, colorandole a bande pulsanti
bianche e verdi, rendendole simili a bruchi o vermi. Gli uccelli passeriformi
così attirati li mangiano, diventando a loro volta ospiti per le larve di _L.
paradoxum_ che giunte nel loro intestino maturano, si riproducono e rilasciano
nel retto dei volatili le loro uova. Queste vengono successivamente escrete
nell'ambiente con le feci che, ingerite accidentalmente dalle chiocciole
assieme all'erba di cui si nutrono, consentiranno al parassita di ricominciare
il suo ciclo vitale.

ultima modifica 10 novembre 2018 modifica

Il **pan di zucchero** o **cono di zucchero** è la tradizionale forma a cono
con la punta arrotondata utilizzata per la produzione e vendita dello zucchero
raffinato fino alla fine del XIX secolo, quando venne introdotto lo zucchero
semolato (cioè macinato e ridotto in polvere) o in zolletta.

Il cono di zucchero con punta arrotondata era il prodotto finale del processo
di raffinazione della melassa scura, importata dalle regioni di coltivazione
della canna da zucchero (Caraibi e Brasile), che la faceva diventare zucchero
bianco: dopo l'ebollizione finale, il prodotto veniva granulato e infine
raffreddato in stampi di forma conica e capovolti, da cui la forma del panetto
di zucchero.

Il pan di zucchero viene ancora prodotto per usi tradizionali in alcuni paesi,
come ad esempio in Germania, Iran e Marocco.

ultima modifica 7 ottobre 2018 modifica

**Sergente Stubby** (1916/1917 \- 16 marzo 1926, in inglese: _Sergeant Stubby_
) è stato un cane che ha prestato servizio nell'esercito statunitense durante
la prima guerra mondiale.

Fu il cane da guerra più decorato e l'unico ad essere stato promosso al rango
di sergente dell'esercito statunitense per meriti in combattimento, come
riportato anche dalla Smithsonian Institution. Fu la mascotte ufficiale del
102nd Infantry Regiment, assegnato alla 26th (Yankee) Division. Stubby prestò
servizio per 18 mesi e prese parte a diciassette battaglie sul Fronte
occidentale. Ebbe il merito di salvare il suo reggimento da una serie di
attacchi a sorpresa con gas asfissiante, venendo ferito diverse volte e
catturando persino un prigioniero tedesco sino all'arrivo di un soldato
americano. Al suo ritorno in patria divenne una celebrità anche per la
pubblicità mediatica che gli venne fatta.

ultima modifica 22 agosto 2019 modifica

**John Anthony Walker Jr.** (Washington, 28 luglio 1937 \- Butner, 28 agosto
2014) è stato un militare statunitense, impegnato in attività di spionaggio a
favore dell'Unione Sovietica tra il 1967 e il 1985 in piena guerra fredda.
Sottufficiale della United States Navy e specialista in comunicazioni, Walker
si offrì spontaneamente di passare informazioni riservate ai sovietici in
cambio di denaro. In quella che fu definita come «la più importante vittoria
spionistica di tutta la storia del KGB» e «la più dannosa operazione di
spionaggio sovietica della storia», Walker passò ai servizi segreti sovietici
migliaia di documenti segreti semplicemente fotocopiandoli durante i suoi
normali turni di servizio notturni in sala comunicazioni; quando nel 1976 si
congedò dalla Marina, Walker continuò la sua attività spionistica reclutando
un amico, il fratello e il figlio, tutti parimenti arruolati nella US Navy. I
documenti forniti da Walker diedero ai sovietici enormi vantaggi nella
competizione militare contro gli Stati Uniti, sia sul piano della ricerca
tecnologica sia in quello della decifrazione delle comunicazioni in codice.

Denunciato dall'ex moglie Barbara, Walker fu arrestato dall'FBI il 20 maggio
1985; in cambio della sua collaborazione per smascherare gli altri membri del
circolo spionistico e di uno sconto di pena per il figlio, Walker patteggiò
una condanna all'ergastolo. Affetto da diabete e cancro alla gola, morì quindi
in prigione nel 2014.

ultima modifica 9 settembre 2019 modifica

**Alfonsa Morini** , nota con il nome da coniugata **Alfonsina Strada**
(Castelfranco Emilia, 16 marzo 1891 \- Milano, 13 settembre 1959), è stata una
ciclista su strada italiana, prima donna a competere in gare maschili come il
Giro di Lombardia e il Giro d'Italia; è ritenuta tra le pioniere della
parificazione tra sport maschile e femminile.

ultima modifica 7 ottobre 2018 modifica

L' _ **Old Man of the Lake**_ (traducibile in _vecchio del lago_ ) è un fusto
d'albero, in origine appartenuto probabilmente a una tsuga, che galleggia
verticalmente nel lago Crater, situato nell'omonimo parco nazionale in Oregon,
negli Stati Uniti d'America. L' _Old Man of the Lake_ , che si presume
galleggi sulla superficie del lago dal 1896, non è radicato sul fondo; i suoi
movimenti sono dovuti ai moti ondosi e al vento, e quindi impossibili da
prevedere. Questo fattore costringe i capitani delle imbarcazioni che navigano
il lago Crater a comunicarsi reciprocamente e periodicamente la posizione del
moncone per questioni di sicurezza.

ultima modifica 26 luglio 2019 modifica

Il **re dei ratti** ( _Rattenkönig_ in tedesco, _roi de rats_ in francese) è
un termine folkloristico per riferirsi a un insieme di roditori (generalmente
ratti, ma più raramente può capitare anche tra i topi o tra gli scoiattoli)
legati insieme dalla coda e ritrovati in questa posizione una volta deceduti o
più raramente mentre ancora in vita.

Questo fenomeno è molto raro e si verifica quando le code vengono unite da
materiale appiccicoso, come gomma o colla, oppure attraverso capelli, peli o
altro materiale come feci, sangue o sporcizia. Il numero di animali che
compone un re dei ratti può anche arrivare a 30 esemplari (il record è di 32
ratti, esemplare conservato al Museum Mauritanum di Altenburg, Turingia.
Storicamente, il ritrovamento di un re dei ratti si associa a eventi negativi,
come la diffusione della peste (probabilmente dall'osservazione che l'aumento
del numero dei ratti si associava a una presenza maggiore della patologia).

ultima modifica 26 novembre 2018 modifica

Il **manoscritto Voynich** è un codice illustrato risalente al XV secolo (la
datazione al radiocarbonio ha stabilito con quasi totale certezza che il
manoscritto sia stato redatto tra il 1404 e 1438), scritto con un sistema di
scrittura che a tutt'oggi non è stato ancora decifrato. Il manoscritto
contiene anche immagini di piante che non sono identificabili con alcun
vegetale noto e l'idioma usato nel testo non appartiene ad alcun sistema
alfabetico/linguistico conosciuto. È stato definito da più parti come «il
libro più misterioso del mondo».

Il manoscritto, del quale esistono oggi copie anastatiche disponibili online,
oltre alla scansione integrale gratuita in formato pdf, è stato donato da Hans
P. Kraus e dal 1969 conservato presso la Biblioteca Beinecke di manoscritti e
libri rari dell'Università di Yale (Stati Uniti), dove reca il numero di
inventario «Ms 408».

ultima modifica 1 gennaio 2019 modifica

La _**Grand Prismatic Spring**_ (letteralmente: _Grande Sorgente Prismatica_ )
nel Parco nazionale di Yellowstone è la più grande sorgente calda negli Stati
Uniti, e la terza più grande del mondo, dopo Frying Pan Lake in Nuova Zelanda
e Boiling Lake in Dominica. Essa si trova nel _Midway Geyser Basin_ ed è
situata a circa 12 chilometri a Nord del celebre geyser Old Faithful.

La sorgente venne denominata così dai geologi della spedizione Hayden del 1871
per via della sua sorprendente colorazione. I suoi colori brillanti sono in
parte dovuti alla presenza di organismi termofili e sono simili a quelli di un
arcobaleno generati dalla dispersione della luce bianca da parte di un prisma
ottico: rosso, arancione, giallo, verde e blu.

ultima modifica 4 settembre 2018 modifica

L' **esperimento del caffè di Gustavo III di Svezia** fu un esperimento
condotto nel XVIII secolo su due gemelli e ordinato dal re svedese per
studiare gli effetti del caffè sulla salute umana. Anche se alcuni ritengono
dubbia l'autenticità dell'esperimento in questione, la prova non riuscì a
dimostrare che il caffè fosse una bevanda pericolosa.

ultima modifica 7 novembre 2018 modifica

Il **London Bridge** di Lake Havasu City è un ponte ad arco situato nei pressi
del lago Havasu in Arizona. Inaugurato nel 1971, si tratta in realtà del
vecchio London Bridge di Londra, costruito nel 1831, che nel 1968 fu smontato
e venduto all'imprenditore americano Robert P. McCulloch, che lo trasportò
negli Stati Uniti e lo ricostruì nella sua sede attuale.

ultima modifica 17 maggio 2019 modifica

**Tarzan di Magnesia** , pseudonimo di **Ahmet bin Carlak** (Samarra, 1899 \-
Magnesia, 31 maggio 1963), è stato un ambientalista turco che visse sulla
montagna dello Spil Dağı vicino a Magnesia, nella Turchia occidentale, per 40
anni. Il "Tarzan di Magnesia" (in turco: _Manisa Tarzanı_ ) è considerato il
primo ambientalista della Turchia; ricevette questo soprannome a causa del suo
abbigliamento succinto e della sua vita a contatto con la natura. Carlak si
faceva chiamare _Ahmet Bedevi_ ("il beduino Ahmet").

ultima modifica 18 agosto 2018 modifica

**Mulay Ismāʿīl ibn ʿAlī al-Sharīf** (Sigilmassa, 1645 \- Meknès, 22 marzo
1727) è stato un sultano marocchino della dinastia alawide che regnò dal 1672
al 1727.

Era il settimo figlio del fondatore della dinastia alawide Sharif ibn Ali.
Servì come governatore di Meknès dal 1667 fino alla morte del suo
fratellastro, il sultano Mulay al-Rashid, avvenuta nel 1672. Dopo la morte del
fratello, Mulay Isma'il venne quindi proclamato sultano del Marocco a Fès, ma
si dovette confrontare con vari pretendenti al trono, quali il nipote Ahmad
ibn Mehrez (con cui rimarrà in guerra per quindici anni, fino alla morte di
quest'ultimo, avvenuta nel 1687) e i fratelli Mulay Harran, Mulay Ahmad e
Mulay Hashim.

Mantenne il controllo su una flotta di corsari con sede a Salé, che lo rifornì
di schiavi cristiani e armi grazie alle loro scorrerie nel Mediterraneo e nel
Mare del Nord. Ciò non gli impedì di stabilire importanti relazioni
diplomatiche con le potenze straniere, in particolar modo con la Francia e il
Regno Unito. Mulay Isma'il venne soprannominato il "re sanguinario" dagli
europei a causa della sua spietatezza.

Secondo gli scritti del diplomatico francese Dominique Busnot, Mulay Isma'il
aveva almeno 500 concubine e centinaia di figli. Un totale di 867 figli, di
cui 343 femmine 525 maschi sono menzionati nel 1703, altre fonti invece dicono
che avrebbe avuto il suo settecentesimo figlio nel 1721 e più di un migliaio
di bambini verso la fine del suo regno, 1042 secondo il Guinness dei primati,
1171 secondo due ricercatori antropologi dell'Università di Vienna.

ultima modifica 24 settembre 2018 modifica

Nonostante generalmente si pensi che gli astronauti siano persone dalla salute
perfetta, selezionati perché resistenti a chinetosi quali il mal di mare o il
mal d'aria, l'80% di essi manifesta, in modo da lieve a serio, i sintomi del
**mal di spazio** o **sindrome da adattamento allo spazio** (SAS), ovvero una
sensazione di disturbo sperimentata nell'adattamento all'assenza di peso che
può indurre vomito, diarrea, mancanza di appetito, cefalea e malessere diffuso
per un periodo compreso tra le 12 e le 72 ore dopo qualche ora dall'ingresso
in orbita.

Raramente proposta nelle immagini pubbliche, fu identificata dai sovietici
nalla loro seconda missione umana nello spazio, con German Titov; rimase
invece ignota agli statunitensi fino alla prima missione lunare del Programma
Apollo, quando fiaccò il comandante Frank Borman nel viaggio verso la Luna. Ad
ogni modo, la NASA non riuscì ad avere un quadro adeguato della sindrome se
non con le missioni Skylab prima e Shuttle poi.

Rimane un ostacolo allo sfruttamento a scopo commerciale dello spazio, perché
sa rendere poco piacevole l'esperienza turistica di una breve permanenza in
orbita. È trattata con terapie farmacologiche parzialmente efficaci, che
generalmente inducono sonnolenza come effetto collaterale.

ultima modifica 19 marzo 2019 modifica

Il _**Busto di Lenin**_ è un monumento situato a Cavriago, in provincia di
Reggio nell'Emilia. Dedicato a Lenin, il busto venne donato alla cittadina
emiliana dall'Unione Sovietica in segno di ringraziamento. Considerato uno dei
pochi monumenti dedicati al leader bolscevico della Rivoluzione d'ottobre
collocato in un luogo pubblico nell'Europa occidentale durante la guerra
fredda, è una popolare meta turistica.

ultima modifica 27 agosto 2018 modifica

Lo _**hákarl**_ ['haukartˡɬ] (in lingua islandese: _squalo_ ), noto anche come
**kæstur hákarl** ['kaisdʏr ''haukartˡɬ] ( _squalo fermentato_ oppure
erroneamente _squalo putrefatto_ ), è un cibo tipico della cucina islandese.

La tradizione islandese racconta che le origini dell'hákarl risalgono al 1601
nei pressi nell'insediamento di Asparvík, a nord del fiordo di Bjarnarfjörður.
Fu una scoperta fortuita, dal momento che lo squalo era stato da sempre
considerato velenoso. In quell'anno uno squalo venne tirato a terra e lasciato
a marcire, dopodiché qualcuno pensò di appenderlo ad asciugare, ma nessuno
ebbe il coraggio di assaggiarlo a causa della puzza. A questo punto, la storia
continua raccontando che il magistrato della contea e i suoi compari erano
soliti chiedere cibo ovunque essi andassero, anche ai contadini che non
fossero in grado di nutrire la propria famiglia. Così un giorno un contadino
lo invitò alla baracca di legno per assaggiare lo squalo e nessuno si
preoccupò di pensare che si sarebbe potuto rivelare come velenoso: al
contrario, il magistrato e i suoi uomini, che soffrivano tutti di scorbuto e
dissenteria, a distanza di una settimana dopo aver mangiato lo squalo si
trovarono tutti in ottima salute.

