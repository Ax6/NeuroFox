**André Weil** (Parigi, 6 maggio 1906 – Princeton, 6 agosto 1998) è stato un
matematico francese, tra i maggiori del XX secolo, noto per essere stato uno
degli iniziatori del gruppo Bourbaki.

Nasce da una famiglia ebraica, fratello di Simone Weil, filosofa, storica e
mistica.

Si appassiona alla matematica a soli 10 anni. Dopo i primi studi a Parigi,
viaggia soprattutto per cercare un'istruzione matematica migliore di quella
che la Francia gli poteva offrire negli anni seguenti la prima guerra
mondiale. Frequenta così diverse università straniere e rimane fortemente
influenzato dalle novità che può osservare ed apprendere soprattutto a Roma e
a Gottinga. Nel 1928 ottiene il dottorato dall'Università di Parigi, avendo
come supervisori Jacques Hadamard ed Émile Picard, con una dissertazione sulle
equazione diofantee con la quale risolve un problema dibattuto da tempo. Dal
1930 al 1933 è in India all'Aligarh Muslim University, poi torna in Francia.

Lui per primo ha l'idea di costituire un gruppo che operi per rinnovare la
cultura matematica nella Francia di quegli anni e per riscrivere i testi
adottati nei corsi universitari, giudicati pesantemente inadeguati. Nel 1935 è
tra i fondatori dell'Association des collaborateurs de Nicolas Bourbaki.

Dopo la seconda guerra mondiale, Weil si trasferisce negli USA; prima insegna
presso l'Università di Chicago, poi all'Institute for Advanced Study presso la
Princeton University.

Il suo personale contributo agli sviluppi della matematica risulta
fondamentale per gli sviluppi che molte aree di questa disciplina hanno avuto
nella seconda metà del Novecento. I suoi contributi vanno dalla geometria
differenziale ai gruppi di Lie. I due principali argomenti a cui Weil si
dedica sono la Congettura di Riemann e il Programma di Langlands; inoltre
contribuisce indirettamente alla dimostrazione dell'ultimo teorema di Fermat.
Infatti nel 1993-1994 Andrew Wiles riesce ad ottenere tale dimostrazione
lavorando dal 1985 al 1994 dopo essere stato ispirato dalle idee di Weil a
proposito della cosiddetta congettura di Shimura-Taniyama-Weil.

Gli interessi di Weil non erano legati solo alla matematica; le sue diverse
passioni andavano infatti dalla storia all'antropologia e ovviamente erano
collegate ai suoi viaggi ed alle lingue: tra queste conosceva anche il latino,
il greco e il sanscrito.

Gli è stato dedicato l'asteroide 289085 Andreweil.

Altri progetti

