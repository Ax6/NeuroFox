**Giuseppe Scaraffia** (Torino, 2 aprile 1950[1]) è uno scrittore e accademico
italiano.

Nato a Torino,[1] si laurea in Filosofia presso la Università degli Studi di
Milano con una tesi sull'idea della felicità in Diderot. Dal 1976 insegna
stabilmente Letteratura francese presso l'Università "La Sapienza" di Roma[2].
Nel corso degli anni la sua ricerca si è occupata in particolar modo dei
grandi miti ottocenteschi della seduzione, dalla figura della _femme fatale_ a
quella del bel tenebroso. Collabora al supplemento letterario de _Il Sole 24
ore_ e a _Sette_. Nel 2000 è stato nominato Cavaliere delle Arti e delle
Lettere dall'Ordre des Arts et des Lettres, dal Ministero della Cultura
francese. Nel 2008 ha vinto il premio speciale "Grinzane – Beppe Fenoglio" per
il libro _Cortigiane_ (2008)[3].

È stato sposato con la francesista e scrittrice Daria Galateria. Insieme alla
bizantinista Silvia Ronchey, ha scritto e condotto programmi culturali per la
RAI collaborando con RAISAT, RAIUNO, RAIDUE e RAITRE. Fra questi _L'altra
edicola_ , programma culturale in onda su RAIDUE negli anni novanta[4]. Sempre
insieme a Silvia Ronchey ha anche realizzato una serie di interviste a grandi
"vecchi" della cultura come Ernst Jünger[5], Claude Lévi-Strauss[6], James
Hillman[7], David Lodge, Keith Waldrop, Jean-Pierre Vernant ecc. È fratello di
Lucetta Scaraffia.

Scaraffia ha pubblicato 16 saggi e tre romanzi, oltre ad aver curato le
edizioni italiane di oltre 20 opere di vari autori stranieri (da Proust a
Mérimée, da Stendhal a Maupassant) a Evelyn Waugh.

_Di cosa stiamo parlando?_ (AA VV, a cura di Filippo La Porta, Enrico Damiani
Editore, 2017)

