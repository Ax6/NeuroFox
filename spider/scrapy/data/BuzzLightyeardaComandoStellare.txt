_**Buzz Lightyear da Comando Stellare**_ ( _Buzz Lightyear of Star Command_ )
è una serie animata prodotta dalla Walt Disney Television Animation, trasmessa
in molti paesi del mondo dal canale Disney Channel. La serie, composta da 2
stagioni e 65 episodi in totale, narra le avventure di Buzz Lightyear,
coprotagonista della serie di film _Toy Story_ , o meglio del Buzz Lightyear
protagonista di un cartone immaginario e di un franchise fittizio, da cui, nei
film di Toy Story, deriva il giocattolo omonimo protagonista nei film.
L'insieme è pensato come una parodia di _Guerre stellari,_ _Star Trek_ e altri
franchise di fantascienza, in chiave divertente, con elementi che strizzano
l'occhio al cinema classico dell'orrore o anche del western.

La serie è ambientata in una galassia imprecisata (anche se alcuni personaggi
fanno accenni ai corpi celesti del nostro sistema solare[1] e un episodio
intero è dedicato al Natale) in un'epoca non meglio nota, in cui numerosi
pianeti sono riuniti in una federazione democratica, l'Alleanza Galattica. La
federazione è minacciata costantemente dal suo nemico giurato, il malvagio
imperatore Zurg, che intende conquistare e soggiogare tutto l'universo, a
cominciare dall'Alleanza. Buzz Lightyear è uno Space Ranger, ufficiale di un
corpo di forze dell'ordine interplanetario detto Unità Protezione Universo:
questo preserva l'Alleanza dalla minaccia di Zurg e lotta contro criminali,
politici corrotti e malvagi vari in continuazione, ed ha la sua sede operativa
maggiore nel Comando Stellare.

Prima della serie vera e propria venne realizzato un episodio pilota, _Buzz
Lightyear da Comando Stellare - Si parte!_ , sempre nel 2000. Il film quindi è
stato spezzato in tre puntate e ridoppiato prima di essere trasmesso sul
piccolo schermo. Gli episodi che seguono presentano un tono più leggero e
divertente del film iniziale.

Nella sigla iniziale, e nei primi minuti della versione VHS e DVD degli
episodi pilota, compaiono anche velocemente i personaggi di Toy Story, incluso
il Buzz Lightyear giocattolo, che nella camera di Andy guardano alla
televisione le avventure del Buzz Lightyear della serie.

Nella serie ci sono doversi accenni alla Via Lattea e al nostro sistema
solare, che pure non sono sufficienti a dire se il cartone sia ambientato
nella nostra galassia o no: nel film pilota si vede che le onorificenze di
Buzz includono "Croce di Andromeda", "Decorazione delle Pleiadi" e "Anello
d'Oro di Giove"; i Chlorm alla fine dell'episodio _Tag team_ si propongono di
studiare quanto sia vero che "i maschi discendono da Marte e le femmine da
Venere"; un piatto che viene servito al locale "Cosmo'" in _Botanica spaziale_
è chiamato "anelli di Saturno"; in _La luna verde_ , Ty Parsec si augura di
essere trasferito in un posto lontano in cui Buzz non possa raggiungerlo, come
il sistema di Alpha Centauri, che nella serie non è frequentato perché
lontano, ma per contro, è la stella più vicina alla Terra dopo il Sole.

