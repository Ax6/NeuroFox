_**Zzap!**_ era una rivista italiana dedicata ai videogiochi per gli home
computer a 8 bit, principalmente il Commodore 64, e meno frequentemente per le
console, nata nel 1986 come edizione italiana della rivista inglese _Zzap!64_.
Le scansioni di tutti i numeri della rivista sono state pubblicate su internet
con l'autorizzazione di Xenia sul sito web del "Progetto Zzap! Italia".[1]

L'edizione italiana di _Zzap!64_ , intitolata semplicemente _Zzap!_ ,
autorizzata dall'editore originale, era realizzata inizialmente dallo Studio
Vit, fino a quando l'editore decise di curare la rivista con il supporto della
sola redazione interna. Dopo qualche tempo, attraverso un cambio di editore
oltre che redazionale, passò dalle insegne della Edizioni Hobby a quelle della
Xenia Edizioni. Lo Studio Vit, che ha curato la rivista dal numero 1 (maggio
1986) al numero 22 (aprile 1988), poco tempo dopo aver lasciato _Zzap!_ fece
uscire nelle edicole italiane una rivista concorrente chiamata _K_ (primo
numero nel dicembre 1988), dedicata sia ai computer a 8 bit che a 16 bit. Con
il numero 73 terminò la pubblicazione della rivista, in seguito a un declino
delle vendite dei computer a 8-bit in favore di quelli a 16 e 32. Gli ultimi
numeri di _Zzap!_ (dal 74 all'84) furono pubblicati come inserti di un'altra
rivista della Xenia, _The Games Machine_ , dedicata ai sistemi di fascia
superiore.

Dal 1996 al 1999 _Zzap!_ diventò una rivista online, un sito di videogiochi
per PC della Xenia, con una "copertina" diversa ogni mese e la rubrica della
posta, che recensiva i videogiochi con lo stesso stile della versione cartacea
(stesso stile delle recensioni, stesse voci per il giudizio finale, caricature
dei redattori).[2] Nel 2002 uscì uno speciale numero 85, dedicato ai sistemi a
8 bit, in formato PDF, realizzato non commercialmente su concessione della
Xenia.

Dopo la fine delle pubblicazioni, la rubrica demenziale intitolata "L'angolo
di Bovabyte" (curata da Paolo Besser e Davide Corrado) passò a _The Games
Machine_ , dove fu pubblicata fino a dicembre 2014 per poi essere
soppressa.[3] Dopo la chiusura, Paolo Besser gestisce un blog che inizialmente
riproponeva articoli di quella rubrica apparsi su entrambe le riviste, più
articoli nuovi.[4]

A differenza della rivista originale inglese, _Zzap!_ dedicava ampio spazio,
oltre che al Commodore 64, anche ad altri home computer come lo ZX Spectrum, i
sistemi MSX, il Commodore 16/Plus4, in un secondo tempo anche l'Amstrad CPC, e
più raramente gli Atari 8-bit e il Commodore 128, prendendo in esame il
panorama videoludico dei computer a 8-bit più diffusi in Italia. Nei primi
numeri sono recensiti anche alcuni videogiochi arcade. Anche le console da
gioco hanno trovato, successivamente, ampio spazio nelle recensioni di _Zzap!_
, soprattutto Nintendo Entertainment System, Game Boy e PC Engine, fino a
quando la Xenia Edizioni decise di inaugurare una rivista a loro interamente
dedicata, _Consolemania_.

L'edizione italiana è stata curata, tra gli altri, da Bonaventura Di Bello, e
in seguito da Stefano Gallarini, Giancarlo Calzetta e Paolo Besser. Tra i
redattori storici di _Zzap!_ che hanno lavorato anche per altre riviste del
settore ricordiamo Antonello Jannone, Fabio Rossi, Giorgio Baratto, Carlo
Santagostino, Max e Luca Reynaud, Emanuele "Shin" Scichilone, Marco Auletta,
William e Giorgio Baldaccini, Matteo Bittanti, Stefano Giorgi, Giancarlo
Calzetta, Giovanni Papandrea, Massimiliano Di Bello, Paolo Cardillo, Simone
Crosignani.

La redazione di _Zzap!_ mensilmente era solita premiare (ma non sempre) uno o
più giochi recensiti con una medaglia d'oro in qualità di miglior gioco del
mese. I giochi che ricevettero tale riconoscimento furono (tra parentesi la
valutazione):

Così come altre riviste del settore (tra cui _The Games Machine_ ), anche
_Zzap!_ seguiva la tradizione di inventarsi una falsa notizia legata al mondo
dei videogiochi in ogni numero di aprile.

