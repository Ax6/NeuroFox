«Wir Roma und Sinti sind die Blumen dieser Erde.  
Man kann uns zertreten,  
man kann uns aus der Erde reißen, man kann uns vergasen,  
man kann uns verbrennen,  
man kann uns erschlagen –  
aber wie die Blumen kommen wir immer wieder...»

«Noi Rom e Sinti siamo come i fiori di questa terra.  
Ci possono calpestare,  
ci possono eradicare, gassare,  
ci possono bruciare,  
ci possono ammazzare -  
ma come i fiori noi torniamo comunque sempre...»

**Porajmos** o **Porrajmos** (pronuncia italiana: poràimos; in romaní:
[pʰoɽai̯ˈmos]; traducibile come "grande divoramento" o "devastazione") è il
termine con cui Rom e Sinti indicano lo sterminio del proprio popolo
perpetrato da parte dei nazisti durante la seconda guerra mondiale. Si stima
che tale eccidio provocò la morte di 500.000 di essi[2].

Questo disegno genocida è definito da Rom e Sinti anche con il termine
**Samudaripen** , che significa letteralmente _tutti morti_[3].

In Germania, e nel resto dell'Europa, la popolazione zingara fu vista con
diffidenza sin dal medioevo[4]. Gli zingari, essendo un popolo nomade, si
mostravano diversi dalle altre popolazioni per usi e costumi. Furono accusati
di stregoneria, e durante il Sacro Romano Impero di essere spie al servizio
dei turchi. Con la Riforma protestante fu severamente vietato l'accattonaggio,
una delle attività principali degli zingari, che giudicati come mendicanti,
per di più stranieri, non erano accolti dalle parrocchie. Alcuni di questi
reati erano talvolta puniti con la pena di morte.

Nel XVII secolo, in seguito alla Guerra dei Trent'anni, i paesi dilaniati dal
conflitto, e soprattutto la Germania, furono travolti da un'ondata di
brigantaggio che vide come protagonisti numerosi gruppi di zingari spinti
dalla fame. Così i principi tedeschi emanarono una serie di leggi contro di
loro per fermarne le scorribande. Durante il 1700 vennero promulgate molte
norme contro il vagabondaggio, il nomadismo, e in generale verso le attività
zingare da parte di figure quali Augusto I di Sassonia e Adolfo Federico IV di
Meclemburgo-Strelitz[5].

Con l'Illuminismo la situazione migliorò sensibilmente e molte di queste leggi
furono attenuate. Si trasformarono in forme di controllo e monitoraggio,
mirate all'identificazione degli individui presenti nei vari Paesi. Durante la
Repubblica di Weimar gli zingari iniziarono a essere controllati da speciali
corpi di polizia che garantivano l'ordine pubblico, imponendo documenti di
identificazione e permessi per sostare in luoghi predisposti rispettando il
numero di persone e carovane che erano consentite. Tutti gli zingari presenti
sul territorio tedesco vennero schedati ed iscritti nel cosiddetto _Zigeuner-
Buch_ già dal 1905 [6][7]. In Italia l'epurazione del territorio dagli zingari
venne trattata già prima dello scoppio della guerra in una circolare dell'8
agosto del 1926, dove si ordinava di respingere qualsiasi carovana priva di
documenti e di segnalare quelle che non rispettavano i limiti di tempo e di
itinerario fissati dalle autorità.

In tutta l'Europa «si è costruito lo stereotipo dello _zingaro criminale
incallito e irrecuperabile_ , negando l'identità a quel popolo e disconoscendo
l'esistenza di una lingua e di una cultura Rom e di una loro struttura
sociale. Non vi è stato scambio culturale con le popolazioni europee
ospitanti, come viceversa accade quando due popoli, con culture differenti,
vengono a contatto. Verso i Rom, la risposta delle popolazioni ospitanti è
stata di tipo normativo, quasi sempre repressivo, allo scopo di evitarne la
presenza sul territorio nazionale o di normalizzarla, attraverso
l'assimilazione»[8][9].

«Gli Zingari risultano come un miscuglio pericoloso di razze deteriorate[10]»

«I Rom : _Indegni individui primitivi_ »

Nel 1933, anno in cui Adolf Hitler divenne Cancelliere, il numero di zingari
nel Reich, che vivevano in gruppi itineranti in tutta la Germania, ammontava a
circa 25.000 individui[11]. Questa loro natura non sedentaria fu uno dei
motivi per cui la società tedesca iniziò a vedere gli zingari come razza
straniera e quindi non ariana.

Gli zingari erano cittadini tedeschi come altri. Molte città possedevano
accampamenti per zingari: a Berlino vi erano ad esempio quelli di Weißensee,
Feldtmannstraße, Müllerstraße, Rennbahnstraße, Alt-Glienicke e Pankow-
Heinersdorf[12]. Gli zingari tedeschi lavoravano come giocolieri nei circhi,
erano danzatori, musicisti, e proprietari di sale da ballo, e questo
permetteva loro anche una vita dignitosa. Alcuni avevano servito nell'esercito
come soldati semplici o altri come ufficiali, possedendo decorazioni militari
tedesche come la Croce di Ferro.

A Monaco di Baviera il “Servizio informazioni sugli zingari”, un centro di
studi e controllo sulla popolazione zingara istituito nel 1899, fu convertito
nel 1929 in “Ufficio centrale per la lotta alla piaga zingara”[13]. Questo
centro venne utilizzato dai nazisti per attingere informazioni su Rom e Sinti
in modo da trovare le motivazioni scientifiche attraverso cui sarebbe stato
possibile avvalorare la tesi che afferma che gli zingari non appartenevano
alla razza ariana e che quindi dovevano essere catalogati come "razza impura".
Da quel momento agli zingari non fu più permesso di passare da un accampamento
all'altro senza il permesso della polizia.

Nel 1936 il dottor Hans Globke dichiarò che "gli zingari erano di sangue
straniero" e nello stesso anno il ministero degli interni istituì a Berlino
l'istituto di ricerca _Rassenhygienische und bevölkerunsgbiologische
Forschungsstelle_ (Istituto di ricerca sull'igiene razziale e la biologia
della popolazione) diretto da Robert Ritter[14], psichiatra e neurologo di
Tubinga. Questi, per le sue ricerche, si servì dell'“Ufficio centrale per la
lotta alla piaga zingara” affiancato da Eva Justin, puericultrice diplomata
che lo aiutò nei suoi studi sui bambini zingari prelevandoli dagli
orfanotrofi.

Altre pietre miliari per il pregiudizio e la persecuzione degli zingari furono
poste in Germania nel 1938 dal libro razzista di Tobias Portschy: _La
questione zingara_ ( _Die Zigeunerfrage_ ) che storici ritengono il testo
ideologico «della persecuzione razziale dei Rom»[15] e dall'articolo apparso
sulla rivista medica _Fortschitte der Erbathologie_ in cui Robert Ritter
affermava «che non c'erano più zingari puri poiché avevano assimilato le
caratteristiche peggiori delle popolazioni dei numerosi Paesi in cui avevano
soggiornato nella loro secolare migrazione dall'India. Pertanto, non si
potevano considerare "ariani puri" ma "ariani decaduti", appartenenti a una
"razza degenerata"»[15].

Ritter inoltre mise in guardia del pericolo che i Rom rappresentavano per
tutta la società tedesca, rei d'altronde di essere portatori di un genere di
gene estremamente pericoloso: _l'istinto del nomadismo_[15].

In Germania nel 1939 la documentazione storica certifica diversi gruppi di Rom
discriminati: 13.000 _Sinti_ , 8.000 zingari balcanici, 2.000 litautikker,
1.000 lalleri e 1.000 fra piccoli gruppi di drisari, _lovari_ , _medwasi_ e
_kelderari_[16]. Nell'ottobre del 1939, dopo l'occupazione della Polonia, le
discriminazioni si estesero anche su quei territori e subito dopo su tutti gli
altri territori occupati.

Fu così che nel 1940 per bloccare la diffusione di quella «minoranza
degenerata, asociale e criminale» Ritter propose la sterilizzazione forzata di
tutti i Rom. Nominato nel 1941 direttore dell’ _Istituto di biologia
criminale_ , Ritter curò personalmente la redazione di 30.000 schede di Rom
tedeschi su cui nella stragrande maggioranza scriveva la parola tedesca _evak_
ovvero _evacuata_ , eufemistica espressione per un viaggio che destinava i Rom
ai lager in attesa di essere poi eliminati.

Il Porrajmos non venne mai classificato come una persecuzione razziale al pari
di quella ebraica fino agli anni Sessanta, quando storici e studiosi come
Miriam Novitch iniziarono ad interessarsi a questo argomento allora poco noto
o quasi totalmente sconosciuto. Molte sono le prove e i documenti che
certificano invece il trattamento razziale che il Partito Nazionalsocialista
Tedesco dei Lavoratori riservò agli zingari.

Nel giugno 1936 il ministero degli Interni affidò la _questione zingara_ alle
autorità, chiedendo di operare attraverso leggi speciali per risolvere il
problema.

Con il decreto del 14 dicembre 1937, in seguito alle ricerche del dottor
Robert Ritter e dei suoi collaboratori, si affermava che gli zingari erano
geneticamente criminali, e per questo dovevano essere messi agli arresti.

In una dichiarazione di Himmler, che risale invece al dicembre 1938, viene
trattata la situazione degli zingari tedeschi “sotto l'aspetto della loro
purezza razziale”. Nei vari punti sviluppati vi sono anche quelli che vietano
il rilascio di diplomi o di qualsiasi altra forma di attestato per artigiani
senza residenza fissa, imponendo una sorta di identificazione razziale per
riconoscere i portatori di “sangue zingaro”. In questo stesso anno
cominciarono le deportazioni nei campi di concentramento di Buchenwald,
Mauthausen-Gusen e Flossenbürg, la sede dell'“Ufficio centrale per la lotta
alla piaga zingara” fu trasferito da Monaco a Berlino. A partire proprio dal
1938, anno dell'Anschluss, il regime si occupò tra le altre cose di limitare i
territori occupabili dagli zingari, estendendo le nuove leggi a tutti i nuovi
territori del regime.

Nel 1939 fu creata la _Reichszentrale zur Bekampfung des Zigeunerungwesens_ ,
un corpo speciale diverso dalla Polizia Criminale di Stato specializzata in un
primo momento nel controllo e nella limitazione rigorosa dei tratti di
pellegrinaggio delle carovane zingare e successivamente nelle persecuzioni
vere e proprie. Il 17 ottobre dello stesso anno l'RSHA, l'Ufficio centrale per
la sicurezza dello Stato, ordinò che gli zingari presenti in tutto il
territorio del Reich fossero schedati e confinati in campi di internamento, in
visione di una soluzione finale (la deportazione). Alcuni mesi dopo fu creato
all'interno dello stesso RSHA un ufficio per la deportazione di ebrei, zingari
e polacchi denominato **IV-A4** e affidato ad Eichmann[17].

Il primo ordine di deportazione in Polonia fu firmato da Himmler il 27 aprile
1940, e prevedeva il trasferimento di 2.500 zingari, indicando il numero di
persone che ogni comando di polizia doveva raggruppare, ricorrendo se
necessario alla deportazioni di clan di zingari presenti nei territori vicini.
Il 7 agosto 1941 Himmler stabilì inoltre che gli zingari fossero catalogati
come puri ( **Z** ), mezzi zingari con predominanza di sangue zingaro (
**ZM+** ), mezzi zingari con predominanza di sangue ariano ( **ZM-** ) e misti
con sangue per metà zingaro e per metà ariano ( **ZM** ).

In una lettera risalente al 9 gennaio 1938[18], Portschy Gauleiter, un
giurista austriaco, scrive al Ministro del Reich D. Lammers proponendo una
legge che preveda la soluzione della sterilizzazione “per la questione
zingara” dichiarando le specifiche ragioni scientifiche e sociali secondo cui
le attitudini al vagabondaggio e alla criminalità erano di natura genetica. A
fronte, inoltre, dell'alta ereditarietà che caratterizzava la razza zingara,
la trasmissione del sangue impuro e portatore di malattie poteva essere
fermata solo bloccando la proliferazione del popolo zingaro.

Fu ordinato di sterilizzare tutte le donne zingare sposate con uomini ariani
presso la sede dell'ospedale di Düssendorf-Lierenfeld, senza eccezioni per
coloro che erano incinte e che morirono durante il trattamento.
Successivamente, su proposta di Ritter, la sterilizzazione fu estesa a tutti i
bambini che avevano superato il dodicesimo anno di età. Il trattamento
avveniva solo dopo aver costretto le vittime a firmare un'autorizzazione, e
queste firme vennero riutilizzate dai nazisti come prove per discolparsi
durante il processo di Norimberga.

Questa pratica fu poi portata all'interno dei lager, anche ad Auschwitz, dove
i documenti risalenti all'anno 1945 riportano i dati della sterilizzazione da
parte del professor Clauberg su 130 donne rom, e a Ravensbrück dove le SS
sterilizzarono 120 ragazze zigane[19].

Uno dei metodi prediletti dalle Einsatzgruppen durante l'attacco all'Unione
Sovietica fu la fucilazione di massa. Questo fenomeno si spiega con il
semplice fatto che il popolo zingaro, non essendo per cultura abituato a
vivere in luoghi fissi e stazionari per lunghi periodi di tempo, tendeva ad
insorgere o a fuggire dai ghetti dove venivano reclusi durante l'avanzata
delle armate del Reich. Tale comportamento spinse le autorità naziste ad
eliminare gruppi numerosi di zingari già fuori dai campi di concentramento,
vista anche la loro grande conoscenza dei territori polacchi, che
rappresentava un enorme margine di vantaggio per la fuga.

Questa forma di sterminio fu registrata per la prima volta in Volinia, dove
più di cento zingari morirono per mano dei fascisti ucraini che collaboravano
con le forze naziste.

Nel ghetto di Varsavia invece le prime uccisioni di massa si registrano dal
1942, come punizione per i fuggitivi dal ghetto o dai campi di concentramento
e per coloro che, nonostante l'ordine di deportazione, continuavano a vivere
di nascosto nei territori esterni ai luoghi di reclusione. Spesso la maggior
parte degli zingari deportati a Treblinka veniva fucilata prima di condurre il
resto all'interno del campo.

Le uccisioni di massa erano fatte in modo da non lasciare testimoni, esclusi
gli esecutori, ma i racconti di questa pratica sono pervenuti a noi grazie a
pochi zingari riusciti a fuggire dalle esecuzioni o a testimoni casuali.

A partire dal 1942 i pochi dati raccolti che testimoniano le esecuzioni di
massa parlano di 30 tra uomini, donne e bambini uccisi a Grochow alla
periferia di Varsavia, altri furono fucilati nel 1943 a Fort Bema, più di una
dozzina di famiglie vennero uccise nella foresta Bracki e Gizycki. A Sielce,
vicino Varsavia, sette famiglie zingare furono bruciate vive nelle loro
abitazioni di legno. Altre testimonianze raccontano degli zingari di Jadów che
furono radunati in una sinagoga dove tutti gli uomini vennero fucilati; le
donne e i bambini che riuscirono a fuggire verso Karczew furono uccisi nella
notte dai poliziotti tedeschi che, dopo aver fucilato le donne, gettarono i
bambini dalle finestre delle case in cui avevano cercato di nascondersi.[20]

Nel 1936, per ripulire la città di Berlino dalla "piaga zingara" in occasione
dei giochi olimpici, più di 600 zingari furono rinchiusi in una ex discarica a
Marzahn, un quartiere della città. La struttura, non essendo idonea al
contenimento di un così elevato numero di persone, costrinse gli zingari a
vivere in condizioni igieniche pietose, e dopo qualche mese Marzahn fu
convertito in campo di concentramento[17].

Con la sua occupazione la Polonia divenne la prima meta per la deportazione
degli zingari polacchi, tedeschi e per quelli che provenivano dagli altri
Paesi sconfitti dal regime nazista. I campi di concentramento a cui erano
destinati gli zingari, oltre ad Auschwitz (Birkenau: settore Zigeunerlager),
furono quelli di Treblinka, Belzec, Sobibor e Majdanek.

In questi ultimi, con la parziale esclusione di Majdanek, come Auschwitz campo
di concentramento e di sterminio, essendo invece Treblinka, Belzec e Sobibor
esclusivamente dei _VL_ \- ted. : _Vernichtungslager_ \- ovvero gli unici
campi di solo sterminio della famigerata Aktion T4 di Heydrich, gli zingari
deportati venivano quasi immediatamente condotti nelle camere a gas, ivi
assassinati e i loro cadaveri bruciati su pire all'aperto (le gigantesche
graticole di Treblinka, non molto diverse da quelle di Birkenau) o nei forni
crematori, a causa del loro comportamento poco sottomesso e accondiscendente
di fronte ai carnefici nazisti rispetto a quello mostrato dagli altri
prigionieri.

Il ghetto di Łódź fu il primo ad essere organizzato per lo sterminio di massa
degli zingari. Al suo interno vi era un'area speciale predisposta nel 1941, il
"campo per gli Zingari".

Quest'area era separata dal resto del ghetto con una doppia rete di filo
spinato e da un fosso pieno d'acqua. Non veniva ammesso nessuno che non fosse
appartenente alla razza zigana, eccetto le forze armate naziste e pochissimi
medici o infermieri che erano ebrei.

Molte delle deportazioni in questo ghetto furono decise da Eichmann in
persona. I trasporti provenivano da cinque campi di transito austriaci, il
primo dei quali comprendeva circa 200 famiglie per un totale di 1.000 persone,
arrivando da Hartberg il 5 novembre del 1941. Il giorno dopo giunse un secondo
trasporto proveniente da Fürstenfeld con un carico di 147 famiglie. Il terzo
trasporto arrivò il giorno dopo, da Mattersburg, per un totale sempre di un
migliaio di persone tra donne e bambini. Questa volta però i prigionieri
poterono scendere dai vagoni merci del treno solo il giorno seguente, dopo
avervi trascorso la notte in condizioni pessime. Il quarto trasporto
proveniente da Roten Thurm arrivò al ghetto il 9 novembre con 160 famiglie e
nello stesso giorno vi fu l'ultimo trasporto proveniente da Oberwart con 172
famiglie[21].

Il ghetto contava ora circa 5.000 zingari tra Kaldaresh, Lovari e Sinti; più
di 2.000 erano bambini.

Dopo pochi mesi nel campo degli zingari scoppiò un'epidemia di tifo a causa
delle pessime condizioni igieniche e della mancanza di cure mediche. In
seguito fu ordinato al dipartimento di sanità del ghetto di inviare medici
ebrei nel campo zingaro, dove però il loro compito non fu quello di curare i
malati, ma di firmare certificati di morte che accertassero molti dei decessi
per malattia. In realtà oltre ai morti di tifo, molti cadaveri portavano i
segni dell'impiccagione. Il Kripo infatti ordinava ogni giorno agli stessi
zingari di impiccare i propri cari nella fucina del campo.

Il ghetto di Łódź durò fino al 1943, quando tutti i superstiti furono
trasportati nello _Zigeunerlager_ di Auschwitz.

Per gli zingari si trattò di un luogo di passaggio prima di essere deportati
nel campo di Treblinka e non di un vero e proprio ghetto di reclusione. I
gruppi nomadi vennero raccolti nel ghetto di Varsavia a partire dal 1941, e
nell'anno successivo si contavano circa 1800 prigionieri zingari. Durante il
loro breve soggiorno nel ghetto gli zingari dovevano indossare una fascia al
braccio con la lettera **Z** , in modo da poter essere riconosciuti dai
prigionieri ebrei al momento del trasferimento nel vicino campo di
concentramento.[22]

Con il **decreto Auschwitz** del 16 dicembre 1942 promulgato da Himmler, tutti
gli zingari del Reich, eccetto quei pochi che lavoravano nelle imprese
belliche tedesche, furono deportati a Birkenau. I gruppi di zingari
sopravvissuti alle fucilazioni di massa e ai ghetti provenivano da tutti i
paesi sotto il controllo del regime nazista, dal Belgio, dai Paesi Bassi e
dalla Francia.

Il primo gruppo di zingari giunse a Birkenau il 26 febbraio 1943. All'arrivo
nel campo gli zingari non venivano né smistati a seconda del sesso o dell'età
né rasati a zero, ma venivano condotti tutti indistintamente nello
Zigeunerlager. Solo a loro e agli ebrei del ghetto di Theresienstadt fu
permesso di vivere in gruppi familiari all'interno del lager. Venivano
distinti all'arrivo con un triangolo nero[23] cucito sulla divisa, il quale
rappresentava il gruppo dei cosiddetti "asociali".[24]. Agli zingari, oltre al
numero, veniva tatuata la "Z" di Zigeuner. Sebbene molti zingari fossero
sfruttati dai nazisti per la loro forza e la loro grande produttività nelle
attività lavorative, alcuni di loro considerati _misti_ erano destinati
all'eliminazione.

Si trattava di uno dei settori di Birkenau che era diviso in BI e BII. Il
settore **BIIe** era quello riservato agli zingari e fu il primo ad essere
attivato. I lavori di costruzione erano cominciati nel dicembre del 1942
impiegando gli stessi prigionieri del campo di Birkenau[25].

Lo _Zigeunerlager_ era formato da una fila di baracche con una latrina e dei
lavatoi, due cucine e uno spazio per l'appello. Queste caratteristiche
rendevano lo _Zigeunerlager_ un "campo nel campo". Non veniva effettuato
l'appello mattutino ma solo quando lo ordinavano le SS. Gli zingari vivevano
raggruppati per clan e le donne potevano partorire, uniche in tutta Auschwitz
ad avere questo privilegio. Gli zingari non partecipavano ai gruppi di lavoro,
ma in compenso furono abbandonati a sé stessi in condizioni indescrivibili. La
totale mancanza di cibo e di cure mediche faceva sì che il campo fosse
continuamente colpito da tremende epidemie, registrando nello _Zigeunerlager_
un indice di mortalità più alto del resto del lager. Il limite di capienza che
ammontava a circa 10.000 persone fu superato in pochissimi mesi dall'inizio
delle deportazioni. All'interno dello _Zigeunerlager_ vi era un blocco
riservato alle partorienti:

«Su un pagliericcio giacciono sei bambini che hanno pochi giorni di vita. Che
aspetto hanno! Le membra sono secche e il ventre è gonfio. Nelle brande lí
accanto ci sono le madri; occhi esausti e ardenti di febbre. Una canta piano
una ninna nanna: « A quella va meglio che a tutte, ha perso la ragione» [...]
L'infermiere polacco che ho conosciuto a suo tempo nel lager principale mi
porta fuori dalla baracca. Al muro sul retro è annessa una baracchetta di
legno che lui apre: è la stanza dei cadaveri. Ho già visto molti cadaveri nel
campo di concentramento. Ma qui mi ritraggo spaventato. Una montagna di corpi
alta più di due metri. Quasi tutti bambini, neonati, adolescenti. In cima
scorrazzano i topi.»

Questo trattamento singolare riservato agli zingari serviva anche a mantenere
in loro l'illusione di una reclusione "tranquilla", onde evitare l'insorgere
di rivolte e ribellioni. Sempre per questo motivo non erano permessi contatti
con gli altri detenuti, per evitare che venissero a conoscenza dell'esistenza
delle camere a gas o dei forni crematori che erano continuamente in attività.

Nel marzo del 1943 il dottor Josef Mengele divenne il capo dei medici del
campo zingari, che rappresentava la massima autorità sanitaria dello
_Zigeunerlager_. Uno dei motivi per cui agli zingari fu permesso di vivere in
gruppi familiari fu quello di permettere al dottor Mengele di condurre i
propri studi sui bambini, e soprattutto sui gemelli. Fu lo stesso Mengele ad
ordinare che ai bambini zingari gemelli fosse tatuata la sigla **ZW** (
_Zwilling_ ). La particolare attenzione medica riservata agli zingari era
dovuta alla loro presunta appartenenza alla _razza pura degenerata_ , per
questo furono sottoposti a specifici esperimenti genetici.

Ordinò di far filmare gli zingari durante le loro giornate e faceva loro
visita regolarmente nello Zigeunerlager. I bambini che fino a quel momento
risiedevano nel _kinderblock_ furono spostati in un blocco più vicino al
laboratorio di Mengele per ragioni medico-scientifiche, mentre le
sperimentazioni avvenivano nella baracca adibita alla sauna. Furono inoltre
allestiti dei Kindergarten per tenerli occupati tra un esperimento e l'altro e
vennero sottoposti ad una dieta speciale. Ogni bambino veniva ritratto da una
pittrice austriaca poiché Mengele lo riteneva un metodo più realistico
rispetto ad una fotografia.

Una bambina zingara, sottoposta ad esperimenti sul vaccino per la malaria,
descrive così la sua tragica esperienza:

«Il dott. Mengele mi ha presa per fare esperimenti. Per tre volte mi hanno
preso il sangue per i soldati. Allora ricevevo un poco di latte e un pezzetto
di pane con il salame. Poi il dott. Mengele mi ha iniettato la malaria. Per
otto settimane sono stata tra la vita e la morte, perché mi è venuta anche
un'infezione alla faccia.»

Venivano condotte prove antropometriche, esperimenti sull'ereditarietà per
comprovare la superiorità dei caratteri razziali su quelli ambientali fino ad
arrivare agli scambi di sangue tra individui. Nel caso dei gemelli tutte le
sperimentazioni per essere valide dovevano terminare con il decesso
contemporaneo di entrambi, che avveniva con un'iniezione di fenolo nel cuore
in modo da facilitare l'esame degli organi interni[28].

Durante il 1943 diverse centinaia di zingari vennero mandate a lavorare nelle
cave di pietra di Mauthausen[29].

Prima della liquidazione degli zingari di Birkenau, pianificata per il maggio
del 1944, vennero trasferiti negli altri campi del Reich tutti quelli ancora
idonei a lavorare. Ma l'allora _lager führer_ Georg Bonigut avvertì gli
zingari dell'imminente arrivo delle SS. Così il 16 maggio gli zingari,
organizzandosi e munendosi con qualsiasi attrezzatura potesse essere usata
come arma di difesa, riuscirono momentaneamente a contrastare le SS.

L'eliminazione degli zingari fu tuttavia solo posticipata al 2 agosto dello
stesso anno. Prima di questa data i nazisti decisero di dividere la
popolazione zingara, trasferendo più di 1.000 individui a Buchenwald in modo
tale da togliere forze fresche pronte a resistere nuovamente. La notte del 2
agosto, 2.897 zingari tra uomini, donne e bambini trovarono la morte nel
crematorio numero 5, quello più vicino allo Zigeunerlager.

Gli ebrei italiani che testimoniano di quella notte collocano questo evento
tra i ricordi più tristi. Gli zingari erano coloro che suonavano, cantavano, e
che con le voci dei propri bambini regalavano un po' di vita a Birkenau; dopo
la loro eliminazione il lager cadde nel silenzio.

Le prime disposizioni per la persecuzione e l'internamento per gli zingari in
Italia furono emanate l'11 settembre 1940. Una circolare telegrafica firmata
dal capo della polizia Arturo Bocchini e indirizzata a tutte le prefetture del
Paese conteneva un chiaro riferimento all'internamento di tutti gli zingari
italiani a causa dei loro comportamenti _antinazionali_ e alle loro
implicazioni in reati gravi. Nella circolare venne ordinato il _rastrellamento
di tutti gli zingari_ , nel minor tempo possibile, provincia dopo provincia.

Il 27 aprile 1941 fu emanata un'altra circolare da parte del Ministero
dell'Interno con indicazioni riguardanti l'internamento degli zingari.

La politica di discriminazione fascista si basò principalmente sulla presenza
dello _zingaro straniero_ nel territorio italiano. Con l'invasione della
Jugoslavia del 1941 e la conseguente fuga degli zingari da quei territori in
Italia, le forze armate fasciste acuirono le già preesistenti misure di
controllo verso gli zingari per provvedere all'invasione di quelli stranieri.
Infatti, mentre per gli zingari italiani fu ordinata la reclusione nei campi
di internamento, per quelli stranieri era prevista l'espulsione.

Negli anni è stato possibile ricostruire una lista abbastanza completa dei
luoghi di detenzione per zingari che c'erano in Italia. Testimonianze zingare
parlano di campi di detenzione ad Agnone nel convento di San Bernardino, in
Sardegna a Perdasdefogu, nelle province di Teramo a Tossicia, a Campobasso, a
Montopoli di Sabina, Viterbo, Colle Fiorito nella provincia di Roma e nelle
isole Tremiti. A seguito dell'occupazione tedesca nel territorio italiano,
molti campi dell'Italia centrale e meridionale furono smantellati in vista
dell'arrivo degli alleati e pertanto esistono pochissime prove della loro
esistenza. Da quel momento in poi la maggior parte degli zingari internati in
Italia fu trasferita nei campi nazisti, passando da Gries a Bolzano.

L'unico campo di cui possediamo dati e documenti precisi grazie agli archivi
comunali è quello di Tossicia. Entrò in funzione il 21 ottobre del 1940 e le
prime deportazioni zingare furono registrate nell'estate del 1942. La presenza
di detenuti zingari è documentata anche nel campo di Ferramonti di Tarsia,
attivo dal 1940 al 1943.

Ad Agnone gli zingari vennero utilizzati per piazzare intorno al campo le mine
che dovevano fermare l'avanzata degli alleati. Chi disobbediva alle regole
veniva fucilato; solo qualcuno si salvò perché le pene venivano commutate
spesso all'ultimo momento in bastonature o in segregazione, per non perdere
forza lavoro.[30]

Dei campi di detenzione che si trovavano nell'Italia meridionale si hanno
alcune lettere amministrative riguardanti quello di Boiano nella provincia di
Campobasso. Grazie alle lettere di corrispondenza tra le autorità della
provincia e il ministero, gli studiosi sono venuti a conoscenza del fatto che
il prefetto di Campobasso fu tra i primi a rispondere alla circolare
sull'internamento della popolazione zingara, assicurando che il campo di
Boiano metteva a disposizione posti a sufficienza per 250 internati, ma viste
le abitudini già precarie degli zingari, il numero di posti liberi poteva
arrivare a 300. Una lettera urgente del ministero datata il 6 ottobre del 1940
informò però che il campo di Boiano doveva essere utilizzato per altri
internati e non per gli zingari. Lo stesso ordine arrivò ad alcuni campi nella
provincia di Udine a causa degli interessi militari concentrati in quelle zone
vicini ai confini[31].

Molti furono gli zingari che, scampati dalle deportazioni di massa, si unirono
alla Resistenza. La loro conoscenza dei territori, soprattutto di quelli
dell'Europa orientale, li rese indispensabili come staffette, per non parlare
della loro capacità di lavorare in gruppo e della loro forza. Dopo l'attacco
all'Unione Sovietica gli attacchi da parte dei partigiani crebbero e le
reazioni delle Einsatzgruppen divennero sempre più feroci. Gli zingari, già
considerati spie a causa della loro natura itinerante, furono tra i bersagli
principali delle spietate armate tedesche che condannavano alla fucilazione
chiunque fosse sospettato di spionaggio o di aiutare i partigiani.

Secondo i rapporti scritti sulle attività delle Einsatzgruppen che ci sono
pervenuti, le fucilazioni indiscriminate per sospetto di spionaggio divennero
talmente frequenti che fu ordinato di interrogare i sospettati davanti agli
ufficiali, prima di passare all'esecuzione. I soldati tuttavia continuarono a
identificare qualsiasi zingaro come un partigiano o una spia e a riservagli il
solito trattamento, finché nel 1941, durante un incontro tra ufficiale
tedeschi, il capo dell'Einsatzkommando 8 formalizzò che qualunque girovago, se
sprovvisto di documenti di identità adeguati, doveva essere ritenuto
partigiano e quindi fucilato, in quanto minaccia per i piani di conquista del
Reich. Questo non fece altro che legittimare le carneficine messe in atto dai
nazisti, che non risparmiarono donne e bambini.

Le cifre approssimative raccolte dai ricercatori negli anni parlano di circa
500.000 morti tra Rom e Sinti a causa dello sterminio nazista.

30.000 trovarono la morte nei campi di concentramento in Polonia a Sobibor,
Bełżec e Treblinka[32].

Più di 7.000 zingari trovarono la morte ad Auschwitz durante le epidemie di
tifo e tubercolosi che colpirono lo _Zigeunerlager_ nel 1943 a causa delle
cure inesistenti e delle pessime condizioni igieniche. L'unica cura per chi si
ammalava era la camera a gas. In base alla documentazione che abbiamo,
possiamo dire che, degli oltre 22.000 zingari deportati a Birkenau, 20.000
trovarono la morte nel lager.

Sin dal primo Processo di Norimberga, (20 novembre 1945 - 1º ottobre 1946), il
procuratore statunitense colonnello Wheeler ebbe occasione di citare gli
zingari (gypsies) come uno dei gruppi oggetto di persecuzione da parte del
regime nazista accomunandoli agli altri gruppi di perseguitati: ebrei,
"Bibelforscher" (Testimoni di Geova), politici, omosessuali, asociali e
criminali abituali.[34]

Tuttavia, essendo la cultura zingara prettamente orale, è stato
particolarmente difficile per gli storici farsi un quadro completo e
articolato del Porajmos attraverso testimonianze e informazioni orali che
spesso, per dolore e riservatezza, vennero prodotte solo a distanza di
anni.[35][36]

Molte informazioni che risultavano frammentarie sono state rielaborate
mettendo insieme tutte le testimonianze raccolte negli anni successivi alla
guerra, ed è grazie a questo lavoro di ricostruzione che noi oggi abbiamo
abbastanza materiale per poter conoscere il genocidio di Rom e Sinti sotto il
nazismo.

Molti importanti musei dell'olocausto nel mondo oltre alla documentazione
sullo sterminio nazista degli ebrei, contengono importanti "collezioni" sugli
eccidi nazisti poco conosciuti, quelli "delle vittime dimenticate" in cui
rientra anche lo sterminio degli zingari. Uno dei più importanti musei del
mondo, l'United States Holocaust Memorial Museum (USHMM), il museo
dell'olocausto ufficiale degli Stati Uniti d'America ha dedicato un'ampia
collezione alla persecuzione nazista dei Rom e dei Sinti[37][38].

Altri progetti

 **Organizzazioni** : NSDAP · _Schutzstaffel_ (SS) · Waffen-SS · SS-
_Totenkopfverbände_ · Gestapo · _Einsatzgruppen_ · _Sturmabteilungen_ · SS-
_Verfügungstruppe_ · Wehrmacht  

**Campi di transito** : Belgio: Breendonk · Francia: Mechelen · Gurs · Drancy
· Italia: Fossoli · Bolzano · Risiera di San Sabba · Paesi Bassi: Amersfoort ·
Westerbork  

**Campi nazisti** : Campo di sterminio · Campi di concentramento nazisti  
**Unità all'interno dei campi** : SS- _Totenkopfverbände_ · Inspektion der
Konzentrationslager · Politische Abteilung · Sanitätswesen · Sonderkommando  
**Sterminio sistematico** : Simboli dei campi di concentramento nazisti ·
Gaswagen · Camera a gas · Sterminio tramite il lavoro · Esperimenti su esseri
umani  

**Dibattiti** : Funzionalismo contro intenzionalismo · Teologia dell'Olocausto
· Negazionismo dell'Olocausto · Pio XII e l'Olocausto  

