«D'otto chase n'ò fatto una»

Il **palazzo Rucellai** è uno dei migliori esempi di architettura
quattrocentesca a Firenze, posto in via della Vigna Nuova 18\. La sua facciata
venne progettata da Leon Battista Alberti e fu il primo di una serie di
importanti interventi architettonici che l'architetto e teorico del
Rinascimento eseguì per la famiglia Rucellai.

Il palazzo, commissionato dal ricco mercante Giovanni Rucellai, fu costruito
tra il 1446 e il 1451 da Bernardo Rossellino, su disegno di Leon Battista
Alberti, che era legato al Rucellai da amicizia e da affinità culturale.
L'Alberti curò solo un intervento parziale, con gli ambienti interni composti
da edifici diversi e irregolari, che richiesero una concentrazione, anziché
sul volume, sulla facciata, completata verso il 1465. L'Alberti stesso sminuì
benevolmente il suo intervento definendolo come "decoro parietale"[1].

Alberti realizzò un capolavoro di stile e sobrietà, e si dice che progettò
questo palazzo quasi come illustrazione del suo manuale _De Re Aedificatoria
(Sull'architettura)_ del 1452, dove si spiega che l'architettura deve imporsi
più per il prestigio delle proporzioni che per la dimostrazione di bellezza e
fasto: in questo senso il Palazzo può essere considerato come il primo esempio
di tentativo coerente nel sintetizzare norme pratiche e teoriche, come è
evidente nell'uso dei tre ordini classici sulla facciata. Il Rossellino non si
limitò a mettere in opera i lavori, ma apportò un aumento delle dimensioni
originarie.

Il palazzo appartiene tuttora alla famiglia Rucellai. Negli anni novanta ha
ospitato il Museo di Storia della Fotografia Fratelli Alinari.

In un appartamento al terzo piano, il 16 gennaio 1997, ebbe luogo l'omicidio
del conte Alvise Nicolis di Robilant, irrisolto[2].

La facciata, di un bugnato di pietraforte uniforme e piatto, è organizzata
come una griglia, scandita da elementi orizzontali (le cornici marcapiano e la
panca di via) e verticali (le paraste lisce), entro la quale si inseriscono le
aperture. Al pianterreno lesene di ordine tuscanico dividono la superficie in
spazi dove si aprono i due portali (in origine era uno solo, ma fu raddoppiato
simmetricamente quando venne raddoppiato il palazzo e la facciata). Al piano
nobile si trovano numerosi elementi classici (i portali, gli ordini
architettonici dei capitelli) fusi sapientemente con elementi della tradizione
medievale locale, quali il bugnato e le bifore, e con elementi celebrativi dei
committenti, come lo stemma e le imprese dei Rucellai, inseriti nei fregi e
nei blasoni sopra i portali.

Il piano terra, più alto dei piani superiori, ha i capitelli decorati da una
reinterpretazione dell'ordine dorico e due portali rettangolari
classicheggianti (in epoca gotica tutti i portali erano ad arco o con arco e
architrave). Vi corre davanti una "panca di via", un elemento oltre che di
utilità pratica per i passanti, creava una sorta di piano base per il palazzo,
come se si trattasse di uno stilobate. Lo schienale della panca riproduce il
motivo dell' _opus reticulatum_ romano.

Al primo piano (piano nobile) le paraste sono di tipo composito e vi si aprono
delle ampie bifore a tutto sesto, con cornice bugnata, colonnina e oculo al
centro. All'ultimo piano si hanno paraste di tipo corinzio, alternate a bifore
dello stesso tipo. La sovrapposizione degli ordini come teorizzato da
Vitruvio[3], è di conci levigati si ispira all'architettura romana, come nel
motivo del basamento a imitazione dell' _opus reticolatum_. Le paraste
decrescono progressivamente verso i piani più alti, dando un effetto
prospettico di maggior slancio del palazzo rispetto alla sua vera altezza.

In alto il palazzo è coronato da un cornicione poco sporgente, sostenuto da
mensole, oltre il quale è nascosta una loggetta ornata da pitture a monocromo
del XV secolo, da alcuni attribuite alla cerchia di Paolo Uccello: l'elemento
della loggia è un'ulteriore riprova della rottura con la tradizione medievale
e di apertura verso la grande stagione del Rinascimento. Il fregio del piano
terra contiene le insegne della famiglia Rucellai: tre piume in un anello, le
vele gonfiate dal vento e lo stemma familiare, che compare anche sui blasoni
sopra i portali. A destra si vede bene come la facciata sia incompleta,
infatti non finisce in maniera netta, ma è frastagliata perché era prevista la
continuazione con un terzo portale.

L'effetto generale è vario ed elegante, per il vibrare della luce tra le zone
chiare e lisce (lesene) e quelle scure (aperture, solchi del bugnato)[1]. Nel
trattato l'Alberti scrisse infatti " _La casa del signore sarà ornata
leggiadramente, di aspetto piuttosto dilettevole che superbo_ ".

Lo stile del palazzo costituì un punto di partenza per tutta l'architettura di
residenza civile del Rinascimento, venendo citato quasi alla lettera dal suo
allievo Bernardo Rossellino per il Palazzo Piccolomini a Pienza.

Piano terra

Bifore a cornice bugnata

All'interno del palazzo è di rilievo il cortile rinascimentale, anche se oggi
su due lati le arcate sono state murate. Ampie arcate a tutto sesto sono
sostenute da colonne con capitelli corinzi molto elaborati, che ricordano
quelli delle colonne sopra il portale del Battistero di San Giovanni.

Alcune stanze vennero decorate con affreschi di Gian Domenico Ferretti, di
Lorenzo del Moro e di Pietro Anderlini.

Sul retro del palazzo è presente la ex chiesa di San Pancrazio che contiene un
altro capolavoro dell'Alberti, il _tempietto del Santo Sepolcro_ , all'interno
della ex navata sinistra, l'unico spazio ancora consacrato di questa
struttura, che oggi ospita il Museo Marino Marini. Davanti al palazzo sempre
Leon Battista Alberti realizzò la Loggia Rucellai. Anche la facciata della
vicina basilica di Santa Maria Novella fu disegnata dall'Alberti su incarico
sempre di Giovanni Rucellai.

Veduta con la loggetta sulla sommità

Il fregio

Il cortile

Disegno da _Grundriß der Kunstgeschichte_ di W. e M. Semrau

Altri progetti

