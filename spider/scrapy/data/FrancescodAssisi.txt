Religioso, Patrono d'Italia

 **Francesco d'Assisi** , nato **Giovanni di Pietro di Bernardone** (Assisi,
1181 o 1182[1] – Assisi, 3 ottobre 1226[2][3]), è stato un religioso e poeta
italiano.

Diacono[4] e fondatore dell'ordine che da lui poi prese il nome, è venerato
come santo dalla Chiesa cattolica e dalla Comunione anglicana. Il 4 ottobre ne
viene celebrata la memoria liturgica in tutta la Chiesa cattolica ( _festa_ in
Italia; _solennità_ per la Famiglia francescana). È stato proclamato, assieme
a santa Caterina da Siena, patrono principale d'Italia il 18 giugno 1939 da
papa Pio XII.

Profondo ascetico, era conosciuto anche come "il poverello d'Assisi" per via
del suo spogliarsi di ogni bene materiale e condurre una vita minimale, in
totale armonia di spirito. La città di Assisi, a motivo del suo illustre
cittadino, è assurta a simbolo di pace, soprattutto dopo aver ospitato i
quattro grandi incontri tra gli esponenti delle maggiori religioni del mondo,
promossi da papa Giovanni Paolo II nel 1986 e nel 2002, da papa Benedetto XVI
nel 2011 e da Papa Francesco nel 2016. San Francesco d'Assisi è uno dei santi
più popolari e venerati del mondo.

Oltre all'opera spirituale, Francesco, grazie al _Cantico delle creature_ , è
riconosciuto come uno degli iniziatori della tradizione letteraria
italiana.[5]

Il cardinale Jorge Mario Bergoglio, eletto papa nel conclave del 2013, ha
assunto il nome pontificale di _Francesco_ in onore del santo di Assisi, primo
nella storia della chiesa.[6][7]

«Altissimu, onnipotente, bon Signore  
tue so' le laudi, la gloria, l'honore et onne benedictione»

Francesco, che aveva un fratello di nome Angelo,[8] nacque nel 1182[9] da
Pietro di Bernardone e, secondo testimonianze molto tardive dalla nobile
provenzale Madonna Pica[10], in una famiglia della borghesia emergente della
città di Assisi, che, grazie all'attività di commercio di stoffe, aveva
raggiunto ricchezza e benessere. Sua madre lo fece battezzare con il nome di
Giovanni (dal nome di Giovanni Battista) nella chiesa costruita in onore del
patrono della città, il vescovo e martire Rufino, cattedrale dal 1036.
Tuttavia il padre decise di cambiargli il nome in Francesco, insolito per quel
tempo, in onore della Francia che aveva fatto la sua fortuna.

La sua casa, situata al centro della città, era provvista di un fondaco
utilizzato come negozio e magazzino per lo stoccaggio e l'esposizione di
quelle stoffe che il mercante si procurava con i suoi frequenti viaggi in
Provenza. Il padre Pietro vendeva la sua pregiata merce in tutto il territorio
del Ducato di Spoleto in cui all'epoca rientrava anche la città di Assisi.

Le varie agiografie del santo[11] non parlano molto della sua infanzia e della
sua giovinezza: è comunque ragionevole ritenere che egli fosse stato
indirizzato dal padre a prendere il suo posto negli affari della famiglia.

Dopo la scuola presso i canonici della cattedrale, che si teneva nella chiesa
di San Giorgio (dove, a partire dal 1257, venne costruita l'attuale basilica
di Santa Chiara), a 14 anni Francesco si dedicò a pieno titolo all'attività
del commercio. Egli trascorreva la sua giovinezza tra le liete brigate degli
aristocratici assisani e la cura degli affari paterni riguardo all'attività
del commercio dei tessuti.

Si ha memoria di una guerra che nel 1154 contrappose Assisi a Perugia. Tra le
due città esisteva una rivalità irriducibile che si protrasse per secoli.
L'odio aumentò a causa dell'alleanza di Perugia con i guelfi, mentre Assisi
parteggiò per la fazione ghibellina. Non fu una scelta felice quella degli
assisani in quanto nel 1202 subirono una sconfitta e una cospicua perdita di
uomini a Collestrada, vicino a Perugia. Tra i giovani che parteciparono al
conflitto, venne catturato e rinchiuso in carcere pure Francesco. L'esperienza
della guerra e della prigionia lo sconvolse a tal punto da indurlo a un totale
ripensamento della sua vita: da lì ebbe inizio un cammino di conversione, che
col tempo lo portò «a vivere nella gioia di poter custodire Gesù Cristo
nell'intimità del cuore».[12]

Francesco, gravemente malato, dopo un anno di prigionia ottenne la libertà
dietro il pagamento di un riscatto, a cui provvide il padre. Tornato a casa,
recuperò gradatamente la salute passando molte ore tra i possedimenti del
padre. Secondo Tommaso da Celano furono questi luoghi appartati che
contribuirono a risvegliare in lui un assoluto e totale amore per la natura,
che vedeva come opera ammirabile di Dio.[13]

« _Alto e Glorioso Dio,  
illumina le tenebre del cuore mio..._»

Da un punto di vista storico le circostanze della conversione di san Francesco
non sono state chiarite e si hanno notizie solo attraverso le agiografie e il
testamento del Santo. Sembra che un ruolo importante lo abbia avuto la sua
volontà frustrata di farsi cavaliere e di partire per la crociata, ma
soprattutto un crescente senso di compassione che gli ispiravano i deboli, i
lebbrosi, i reietti, gli ammalati, gli emarginati: questa compassione si
sarebbe trasformata poi in una vera e propria "febbre d'amore" verso il
prossimo.

Nel 1203-1204 Francesco pensò di partecipare alla Crociata e quindi provò a
raggiungere a Lecce la corte di Gualtieri III di Brienne, per poi muovere con
gli altri cavalieri alla volta di Gerusalemme. Partecipare come cavaliere a
una crociata era a quel tempo considerato uno dei massimi onori per i
cristiani d'Occidente. Tuttavia, giunto a Spoleto, si ammalò nuovamente, passò
la notte nella chiesa di San Sabino e qui ebbe un profondo ravvedimento.
Avrebbe raccontato in seguito di essere stato persuaso da due rivelazioni
notturne:[14] nella prima egli scorse un castello pieno d'armi e udì una voce
promettergli che tutto quello sarebbe stato suo. Nella seconda sentì
nuovamente la stessa voce chiedergli se gli fosse stato «più utile seguire il
servo o il padrone»: alla risposta: «Il padrone», la voce rispose:

«Allora perché hai abbandonato il padrone, per seguire il servo?»

Francesco rinunciò al proprio progetto e tornò ad Assisi. Da allora egli non
fu più lo stesso uomo. Si ritirava molto spesso in luoghi solitari a pregare.

Un giorno a Roma, dove venne mandato dal padre a vendere una partita di merce,
non solo distribuì il denaro ricavato ai poveri, ma scambiò le sue vesti con
un mendicante e si mise a chiedere l'elemosina davanti alla porta di San
Pietro.

Pure il suo atteggiamento nei confronti delle altre persone mutò radicalmente:
un giorno incontrò un lebbroso e, oltre a dargli l'elemosina, lo abbracciò e
lo baciò. Come racconterà lo stesso Francesco, prima di quel giorno non poteva
sopportare nemmeno la vista di un lebbroso: dopo questo episodio, scrisse che

«ciò che mi sembrava amaro, mi fu cambiato in dolcezza d'anima e di corpo»

Ma è nel 1205 che avvenne l'episodio più significativo della sua conversione:
mentre pregava nella chiesa di San Damiano, raccontò di aver sentito parlare
il Crocifisso, che per tre volte gli disse: «Francesco, va' e ripara la mia
casa che, come vedi, è tutta in rovina».

Dopo quell'episodio, le "stranezze" del giovane si fecero ancora più
frequenti: fece incetta di stoffe nel negozio del padre e le vendette a
Foligno assieme al suo cavallo; tornò a casa a piedi e offrì il denaro
ricavato, affinché riparasse quella piccola chiesa in rovina, al sacerdote di
San Damiano che però, conoscendo il padre e temendo la sua ira, rifiutò la
generosa offerta. Pietro Bernardone, con la solidarietà della comunità
d'Assisi, riteneva tradite non solo le sue aspettative di padre, ma giudicava
il figlio, per la sua eccessiva generosità, in preda a uno squilibrio mentale.

Bernardone cercò, all'inizio, di allontanare Francesco per nasconderlo ai
pettegolezzi della gente ma poi, di fronte all'irriducibile "testardaggine"
del figlio nel non mutare il suo comportamento, decise di denunciarlo ai
consoli per farlo arrestare, non tanto per il danno oneroso subito, quanto
piuttosto per la segreta speranza che, sotto la pressione della punizione
della condanna dalla città, il ragazzo cambiasse atteggiamento.

Il giovane, però, si appellò a un'altra autorità: fece ricorso al vescovo. Il
processo si svolse così nel mese di gennaio (o febbraio) del 1206, nel Palazzo
Vescovile; «tutta Assisi»[15] fu presente al giudizio.

Francesco, non appena il padre ebbe finito di parlare,

«non sopportò indugi o esitazioni, non aspettò né fece parole; ma
immediatamente, depose tutti i vestiti e li restituì al padre [...] e si
denudò totalmente davanti a tutti dicendo al padre: "Finora ho chiamato te,
mio padre sulla terra; d'ora in poi posso dire con tutta sicurezza: Padre
nostro che sei nei cieli, perché in lui ho riposto ogni mio tesoro e ho
collocato tutta la mia fiducia e la mia speranza".»

Francesco dava così inizio a un nuovo percorso di vita e il vescovo Guido che
lo coprì pudicamente agli sguardi della folla manifestava simbolicamente la
protezione e l'accoglienza di Francesco nella Chiesa.

Da uomo nuovo Francesco cominciò il suo viaggio: nell'inverno 1206 partì per
Gubbio, dove il giovane aveva da sempre diversi amici, tra cui Federico
Spadalonga che aveva condiviso con Francesco anche la prigionia nelle carceri
di Perugia; Federico lo accolse benevolmente nella sua casa (laddove oggi
sorge una chiesa dedicata a San Francesco), lo sfamò e, a quanto pare, fu qui
che Francesco si vestì del saio, rifiutando vestiti ben più lussuosi
dall'amico.

Ospite degli Spadalonga, Francesco «amante di ogni forma di umiltà, si
trasferì dopo pochi mesi presso i lebbrosi restando con loro e servendo a loro
tutti con somma cura.» Si trattava del lebbrosario di Gubbio che era
intitolato a san Lazzaro di Betania.

Nel suo _Testamento_ Francesco disse chiaramente che la vera svolta verso la
piena conversione ebbe inizio per lui a Gubbio, quando si era accostato a
queste persone bisognose. Francesco non vi ebbe mai una fissa dimora ma era
solito predicare nelle campagne tra Gubbio e Assisi.

Proprio nel contado eugubino, laddove sorgeva la chiesetta di Santa Maria
della Vittoria, detta _della Vittorina_ , e l'omonimo parco, San Francesco
ammansì il famoso _lupo diGubbio_. Sette anni dopo la conversione di
Francesco, (nel 1213) il beato Villano, Vescovo di Gubbio, già abate
benedettino dell'abbazia di San Pietro, concesse ai frati di stabilire una
loro sede nel comune di Gubbio.

Arrivata l'estate e placatosi lo scandalo sollevato dalla rinuncia dei beni
paterni, Francesco ritornò ad Assisi. Per un certo periodo se ne stette solo,
impegnato a riparare alcune chiese in rovina, come quella di San Pietro (al
tempo, fuori le mura), la _Porziuncola_ a Santa Maria degli Angeli e San
Damiano.

I primi anni della conversione furono caratterizzati dalla preghiera, dal
servizio ai lebbrosi, dal lavoro manuale e dall'elemosina. Francesco scelse di
vivere nella povertà volontaria e, ispirandosi all'esempio di Cristo,
lanciando un messaggio opposto alla società duecentesca dalle facili
ricchezze. Francesco rinunciò alle attrattive mondane, vivendo gioiosamente
come un ignorante, un "pazzo" ovvero un "giullare", dimostrando come la sua
obiezione ai valori egemoni nella società secolare di allora potesse generare
una perfetta letizia. In questo senso il suo esempio aveva un che di
sovversivo rispetto alla mentalità del tempo.[16]

Il 24 febbraio 1208, giorno di san Mattia, dopo aver ascoltato il passo del
Vangelo secondo Matteo nella chiesetta Porziuncola nella campagna di Assisi,
Francesco sentì fermamente di dover portare la Parola di Dio per le strade del
mondo.[17] Incominciò così la sua predicazione, dapprima nei dintorni di
Assisi. Ben presto altre persone si aggregarono a lui e, con le prime
adesioni, si formò il primo nucleo della comunità di frati. Il primo di essi
fu Bernardo di Quintavalle, suo amico d'infanzia. Tra gli altri si ricordano
Pietro Cattani, Filippo Longo di Atri, frate Egidio, frate Leone, frate
Masseo, frate Elia da Cortona, frate Ginepro. Insieme con i suoi compagni,
Francesco cominciò a portare le sue predicazioni fuori dall'Umbria.

Nel 1209, quando Francesco ebbe raccolto intorno a sé dodici compagni, si recò
a Roma per ottenere l'autorizzazione della regola di vita, per sé e per i suoi
frati, da parte di papa Innocenzo III. Dopo alcune esitazioni iniziali,[18] il
Pontefice concesse a Francesco la propria approvazione orale per il suo _«Ordo
fratum minorum»_ : a differenza degli altri ordini pauperistici, Francesco non
contestava l'autorità della Chiesa, la considerava come "madre" e le offriva
sincera obbedienza. Francesco era la personalità necessaria, che poteva
finalmente incanalare le inquietudini e il bisogno di partecipazione dei ceti
più umili nel seno della Chiesa, senza porsi come antagonista a essa
scivolando nell'eresia.

Del testo presentato al Papa non è rimasta traccia. Gli studiosi pensano,
tuttavia, che esso consistesse principalmente in brani tratti dal Vangelo, che
col passare degli anni, insieme con alcune aggiunte, confluirono a formare la
«Regola non bollata», che Francesco scrisse alla Porziuncola nel 1221.

Di ritorno da Roma, i frati si installarono in un "tugurio" presso Rivotorto,
sulla strada verso Foligno, luogo scelto perché vicino a un ospedale di
lebbrosi. Tale posto tuttavia era umido e malsano, e i frati dovettero
abbandonarlo l'anno successivo, stabilendosi presso la piccola badia di Santa
Maria degli Angeli, sulla pianura del Tescio, in località Porziuncola.
Abbandonata in mezzo al bosco di cerri, venne concessa a Francesco e ai suoi
frati dall'Abate di San Benedetto del Subasio.[19]

Questa nuova «forma di vita» attirò anche le donne: la prima fu Chiara Scifi,
figlia del nobile assisiate Favarone di Offreduccio. Fuggita dalla casa
paterna la notte della Domenica delle Palme del 28 marzo del 1211 (o del 18
marzo del 1212), giunse il 29 marzo 1211 (o il 19 marzo 1212) a Santa Maria
degli Angeli, dove chiese a Francesco di poter entrare a far parte del suo
ordine, e dove all'alba ricevette l'abito religioso dal santo. Francesco la
sistemò per un po' di tempo prima presso il monastero benedettino di Bastia
Umbra, poi in quello di Assisi. In seguito, quando altre ragazze (fra cui
anche la sorella di Chiara, Agnese) seguirono il suo esempio, presero dimora
nella chiesetta di San Damiano e diedero inizio a quello che in futuro saranno
le clarisse, in cui si distingueranno sante come Caterina da Bologna, Camilla
Battista da Varano, Eustochia Calafato. Negli stessi anni diede vita al
convento di Montecasale, dove insediò una piccola comunità di seguaci e dove
ripetutamente farà poi sosta nei suoi viaggi.

Ben viva era all'epoca la vicenda dei catari, dichiarati eretici dalla Chiesa
cattolica, i quali predicavano un dualismo Bene/Male portato alle estreme
conseguenze. Essi avevano avuto numerosi focolai nella vicina Toscana e si
erano ridotti alla clandestinità dopo la sanguinosa crociata albigese del
1209. Francesco avrebbe potuto essere scambiato per un cataro per la sua
povertà e la predicazione ai ceti subalterni. Ma Francesco e i suoi seguaci si
distinguevano in molteplici aspetti: innanzitutto essi non mettevano in dubbio
la gerarchia della Chiesa. Francesco stesso infatti insisteva sulla necessità
che si amassero e si rispettassero i sacerdoti. Portato una volta davanti a un
prete che viveva notoriamente in peccato, forse affinché cadesse in
contraddizione (se egli non lo avesse denunziato si sarebbe potuto dire che
era suo complice, se egli lo avesse fatto si sarebbe detto che Francesco non
rispettava la gerarchia), Francesco si limitò a baciare le mani di quel
sacerdote, "che toccano il corpo di Gesù Cristo". Infine la differenza tra
l'avversione al "mondo della Materia" (il creato) dei catari e l'amore per
tutte le manifestazioni di vita di Francesco non poteva essere più stridente.
Lo stesso _Cantico delle creature_ può essere letto come un perfetto trattato
di teologia anti-catara[20], nonostante sia difficile da dimostrare quanto
Francesco, sospettoso della sapienza dei libri, possa aver conosciuto la
dottrina catara[21]. Comunque, il valore da attribuire alla preposizione "per"
sarebbe quello di "complemento d'agente" ( _Laudato sii mi' Signore per (da)
tutte le creature_ ). Comunque il suo amore per la natura e gli animali (come
la leggendaria predica agli uccelli in località Piandarca sulla strada che da
Cannara si dirige a Bevagna) erano superati solo dall'amore verso gli esseri
umani: la pace interiore per Francesco non era una semplice serenità, che
implicava capacità di amore e di perdono, ma una naturale gioia di vivere:

«La sua carità si estendeva, con cuore di fratello, non solo agli uomini
provati dal bisogno, ma anche agli animali senza favella, ai rettili, agli
uccelli, a tutte le creature sensibili e insensibili. Aveva però una tenerezza
particolare per gli agnelli, perché nella Scrittura Gesù Cristo è paragonato,
spesso e a ragione, per la sua umiltà al mansueto agnello. Per lo stesso
motivo, il suo amore e la sua simpatia si volgevano in modo particolare a
tutte quelle cose che potevano meglio raffigurare o riflettere l'immagine di
Dio»

Col tempo la fama di Francesco crebbe enormemente e crebbe notevolmente anche
la schiera dei frati francescani. Nel 1217 Francesco presiedette il primo dei
capitoli generali dell'Ordine, che si tenne alla Porziuncola: questi sorsero
con l'esigenza di impostare la vita comunitaria, di organizzare l'attività di
preghiera, di rinsaldare l'unità interna ed esterna, di decidere nuove
missioni, e si tenevano ogni due anni. Con il primo fu organizzata la grande
espansione dell'ordine in Italia e furono inviate missioni in Germania,
Francia e Spagna.

Nel 1219, si recò ad Ancona per imbarcarsi per l'Egitto e Palestina, dove da
due anni era in corso la quinta crociata. Durante questo viaggio, in occasione
dell'assedio crociato alla città egiziana di Damietta, insieme con frate
Illuminato ottenne dal legato pontificio (il benedettino portoghese Pelagio
Galvani, cardinale vescovo di Albano), il permesso di passare nel campo
saraceno e incontrare, disarmati, a loro rischio e responsabilità, lo stesso
sultano ayyubide al-Malik al-Kāmil, nipote di Saladino. Lo scopo dell'incontro
era quello di potergli predicare il vangelo, al fine di convertire il sultano
e i suoi soldati, e quindi mettere fine alle ostilità.

Ricevuto con grande cortesia dal Sultano, ebbe con lui un lungo colloquio, al
termine del quale Francesco dovette tornare nel campo crociato. Intorno a
questo evento storico sono fiorite diverse leggende riguardanti il santo e la
sua straordinaria capacità di convincere e convertire, anche se al-Malik al-
Kāmil rimase musulmano, pur apprezzando Francesco ed elargendogli dei doni in
segno di stima[23].

L'interpretazione del rapporto tra Francesco, l'Islam e le crociate non è
facile ed è ancora oggetto di discussione, in quanto c'è contrapposizione tra
chi vede la sua azione come un sostegno alle crociate o, al contrario, come
una loro sconfessione.[24] La narrazione dell'incontro ci è pervenuta, oltre
che tramite le opere di biografi francescani, anche attraverso altre
testimonianze non tardive, sia cristiane sia arabe. La versione fornitaci da
San Bonaventura cita maltrattamenti subiti ad opera dei soldati saraceni e la
difesa, da parte di Francesco, dell'operato dei crociati e la giustificazione
della guerra agli islamici infedeli.[25][26][27][28] Nel racconto di Tommaso
da Celano, Francesco suscitò profonda ammirazione nel sultano, che lo trattò
con rispetto e gli offrì numerose ricchezze. Secondo la narrazione
agiografica, Francesco subì anche la prova del fuoco, raffigurata in numerosi
cicli dipinti.

La pacifica rivoluzione che il nuovo Ordine stava compiendo cominciò a essere
palese a tutti. Incominciarono però anche i primi problemi: Francesco temeva
che, ingrandendosi senza controllo, la fraternità dei Minori deviasse dai
propositi iniziali.[29] Per dare l'esempio e per potersi dedicare
completamente alla sua missione, nel 1220 Francesco rinunciò al governo
dell'Ordine in favore dell'amico e seguace Pietro Cattani, che però morì
l'anno seguente. Al successivo Capitolo Generale (detto _«delle Stuoie»_ ,
giugno 1221) venne scelto come vicario frate Elia.[30] Nel 1223, con la bolla
_Solet annuere_ , papa Onorio III approvò definitivamente la «Regola seconda»
(che rispetto alla prima è più corta e contiene meno citazioni evangeliche),
che fu redatta con l'aiuto del cardinale Ugolino d'Ostia (il futuro papa
Gregorio IX). La doppia stesura della regola a distanza ravvicinata testimonia
un ripensamento a fronte di difficoltà nel progetto; Francesco, pur non
condannando in sé né la ricchezza, né la sapienza, né il potere, si rendeva
conto che i frati che liberamente avevano deciso di seguirlo e di seguire la
sua regola di vita stavano diventando colti e accettavano doni e ricchezze
(anche se formalmente questi erano incamerati dalla Santa Sede). Non è
difficile immaginare che qualcuno, magari usando la scusa di poter meglio
servire il prossimo, avesse richiesto più volte una limatura della regola del
1221 e alla fine Francesco cedette, pretendendo però questa volta una fedeltà
assoluta, accettandola "senza commento", cioè senza interpretazioni.

Durante la notte di Natale del 1223, a Greccio (sulla strada che da Stroncone
prosegue verso il reatino), Francesco rievocò la nascita di Gesù, facendo una
rappresentazione vivente di quell'evento. Secondo le agiografie, durante la
Messa, il putto raffigurante il Bambinello avrebbe preso vita più volte tra le
braccia di Francesco.[31] Da questo episodio ebbe origine la tradizione del
presepe.[32]

Oltre alla vita attiva Francesco, forse ammalato, sentiva continuamente
l'esigenza di ritirarsi in posti solitari per ritemprarsi e pregare (come, ad
esempio, l'Eremo delle Carceri di Assisi, sulle pendici del monte Subasio;
l'Isola Maggiore sul lago Trasimeno; l'Eremo delle Celle a Cortona). Tali
posti offrivano al frate il silenzio e la pace che gli consentivano una più
intima preghiera.

Tra il 1224 e il 1226, ormai malato gravemente agli occhi, compose il Cantico
delle creature.

«Nel crudo sasso intra Tevere ed Arno  
da Cristo prese l'ultimo sigillo  
che le sue membra due anni portarno.»

Secondo le agiografie, il 14 settembre 1224,[33][34] due anni prima della
morte, mentre si trovava a pregare sul monte della Verna (luogo su cui in
futuro sorgerà l'omonimo santuario) e dopo 40 giorni di digiuno, Francesco
avrebbe visto un Serafino crocifisso. Al termine della visione gli sarebbero
comparse le stigmate: «sulle mani e sui piedi presenta delle ferite e delle
escrescenze carnose, che ricordano dei chiodi e dai quali sanguina spesso».
Tali agiografie raccontano inoltre che sul fianco destro aveva una ferita,
come quella di un colpo di lancia. Fino alla sua morte, comunque, Francesco
cercò sempre di tenere nascoste queste sue ferite.

Nell'iconografia tradizionale successiva alla sua morte, Francesco è stato
sempre raffigurato con i segni delle stigmate. Per questa caratteristica
Francesco è stato definito anche «alter Christus». La condivisione fisica
delle pene di Cristo offriva un nuovo volto al cristianesimo, partecipe non
più solo del trionfo, simboleggiato dal Cristo in gloria.

Negli anni seguenti Francesco fu sempre più oggetto di varie malattie
(soffriva infatti di disturbi al fegato oltre che alla vista). Varie volte gli
furono tentati degli interventi medici per lenirgli le sofferenze, ma
inutilmente. Nel giugno 1226, mentre si trovava alle Celle di Cortona, dopo
una notte molto tormentata dettò il _"Testamento"_ , che volle fosse sempre
legato alla _"Regola"_ , in cui esortava l'ordine a non allontanarsi dallo
spirito originario.

Nel 1226 si trovava alle sorgenti del Topino, presso Nocera Umbra; egli però
chiese e ottenne di poter tornare a morire nel suo "luogo santo" preferito: la
Porziuncola. Qui la morte lo colse la sera del 3 ottobre.[35][36]

Il suo corpo, dopo aver attraversato Assisi ed essere stato portato perfino in
San Damiano, per essere mostrato un'ultima volta a Chiara e alle sue
consorelle, venne sepolto nella chiesa di San Giorgio. Da qui la sua salma
venne trasferita nell'attuale basilica nel 1230 (quattro anni dopo la sua
morte, due anni dopo la canonizzazione).

«Laudate et benedicite mi Signore,  
et rengratiatelo et serviatelo cum grande humilitate.»

Il francescanesimo si inserisce in quel vasto movimento pauperistico del XIII
secolo, in uno spirito di riforma volto contro la corruzione dei costumi degli
ecclesiastici del tempo, troppo coinvolti negli interessi materiali e
politici, nella sanguinosa Lotta per le investiture. A questo si deve
aggiungere la fioritura del comune medioevale: la nascita delle ricche città-
stato, se da un lato arricchì una parte del popolo, determinò la formazione di
quei ricchi ceti mercantili, il cosiddetto _popolo grasso_ , che acquistava
potere a scapito della vecchia nobiltà feudale, facendo della vita
metropolitana il centro della civiltà, pur lasciandovi dentro larghissime
fette del ceto contadino più indigente, dall'altro causò una forte
disuguaglianza sociale e anche crisi dell'assetto sociale medievale che
dovette coinvolgere Francesco in prima persona mentre esercitava la
professione di mercante.

"Povertà", "obbedienza" e "castità" sono aspetti fondamentali della vita di
Francesco e dei suoi discepoli. Dopo un primo periodo passato in solitudine,
Francesco iniziò a vivere la propria vocazione insieme a dei compagni che
volevano imitare il suo esempio. L'umiltà e l'ascetismo al quale si accompagnò
l'opera del santo gli valse il nome di _Imitator Christi_ ("Imitatore di
Cristo"): da qui inizia l'esperienza della "fraternità", nella quale ciascun
membro è dunque un _imitator Francisci_ ("Imitatore di Francesco"), e dunque
un _imitator Christi_. Secondo la regola dettata da Francesco, la vita
comunitaria deve cercare di conformarsi a questi principi:

Alla preghiera e alla meditazione, la Regola francescana aggiunge lo "spirito
missionario", in conformità ai precetti evangelici, assumendo una condotta
completamente diversa rispetto alla norma seguita fino ad allora. È chiaro
come a San Francesco interessassero soprattutto i ceti sociali più deboli,
tendesse con amore fraterno verso quel "prossimo" spesso respinto e
disprezzato dalla società, cioè verso il povero, il malato, il perdente,
l'ultimo.

Francesco vuole essere il «minore tra i minori» (umile tra gli umili). Si
sostiene che egli applicò ai compagni l'appellativo _minores_ , dato in
spregio ai popolani dai ricchi, perché lui stesso voleva incarnare la figura
di "uomo del popolo". Assisi e Santa Maria degli Angeli furono e sono tuttora
il cuore pulsante da cui parte e a cui ritorna l'attività missionaria di
questo nuovo Ordine dei _minori_ , come da allora in poi furono chiamati tutti
coloro che seguirono (e che seguono) il santo fondatore assisano. In questo
modo, lo spirito di condivisione è esempio concreto della comunione dell'anima
con Dio, Gesù il Cristo, testimonianza di fede e di amore cristiano.

A imitazione dei poveri e dei mendicanti, è l'aspetto itinerante dei
francescani, secondo il principio di portare il proprio sostegno materiale e
spirituale al prossimo andandogli incontro là dove egli si trova: applicando
questa regola alla prima persona Francesco visse e scontò un incessante
vagare, portandosi fino ai confini dell'Europa, sostentandosi del frutto del
lavoro che gli veniva offerto per strada e dove questo non fosse possibile,
attraverso l'elemosina.[37]

All'interno dell'ordine francescano tra il XIII e il XIV secolo si sviluppò la
scuola filosofica e teologica fondata dal francescano Alessandro di Hales
quando nel 1232 ricoprì la cattedra di teologia presso l'università di Parigi.
La filosofia francescana opponendosi all'aristotelismo e al tomismo s'ispirava
al pensiero di Sant'Agostino da cui riprendeva la dottrina dell'illuminazione
e la teoria dell'ilemorfismo universale.[38]

In opposizione al tomismo la scuola francescana dichiarava il primato della
volontà sull'intelletto non solo per quanto riguardava il comportamento umano
ma anche per l'azione divina che esigeva il dovere dell'obbedienza e il
primato della fede sia nel campo della morale che in quello della conoscenza.

I più importanti filosofi del francescanesimo furono Giovanni de la Rochelle,
San Bonaventura, Duns Scoto, Giovanni Peckham. I maestri francescani
dell'università di Oxford, Roberto Grossatesta, Ruggero Bacone e Guglielmo di
Occam confermarono l'indipendenza della fede dalla ragione e svilupparono
quindi il francescanesimo soprattutto nell'ambito scientifico.

Francesco d'Assisi e la sua vita sono stati continuamente oggetto di
interesse, ispirazione, imitazione, studio, confronto. Questo ha fatto sì che
la narrazione biografica della sua vita sia stata connotata — fin dalle prime
espressioni all'indomani della sua morte — da una grande varietà di
significati e intenzioni, che inevitabilmente hanno indirizzato e influenzato
la redazione della sua _Vita_.

Le notizie sulla vita di Francesco derivano infatti in gran parte dalle prime
biografie del santo,[39] dove la narrazione storica e quella teologica sono
strettamente legate.[40]

Nel XVI secolo con Frate Luca Wadding si mossero i primi tentativi di
raccogliere documentazione storica su Francesco d'Assisi, cercando di
distinguere tra storia e veneranda tradizione. Un momento di svolta in questo
processo arrivò nel corso del XIX secolo, quando lo storico francese Paul
Sabatier avanzò la teoria che tutte le biografie francescane "ufficiali"
(quelle di Tommaso da Celano e, in modo particolare, quella di Bonaventura da
Bagnoregio) sarebbero irrimediabilmente compromesse dall'intenzione "politica"
degli autori, mentre più fedeli al "vero Francesco" sarebbero le biografie
"ufficiose". In particolare nello _Speculum perfectionis_ , da lui riscoperto,
si potrebbe rintracciare la narrazione più affidabile sul santo di Assisi.
Tale posizione ha scatenato nel tempo accesi dibattiti, stimolando nel
contempo un approfondimento straordinario della ricerca storica su san
Francesco.

Secondo lo storico Franco Cardini è infatti in alcuni casi difficile
distinguere tra verità storica e amplificazioni simboliche: è il caso, ad
esempio, degli episodi della predica agli uccelli e dell'incontro con il lupo
di Gubbio. Questi ultimi potrebbero, secondo lo studioso, essere anche intesi
come rielaborazioni dell'incontro, storicamente meglio documentato, con il
sultano al-Malik al-Kamil, e riproporre il tema dell'incontro con l'
_"Altro"._[41]

La predica agli uccelli è uno degli episodi più famosi de _I fioretti di san
Francesco_[42]. Secondo la tradizione, la predica agli uccelli ebbe luogo
sull'antica strada che congiungeva il castello di Cannara a quello di Bevagna,
nei pressi di Assisi[43]. Oggi il punto dove San Francesco d'Assisi fece il
miracolo è segnalato da una pietra sita in località Piandarca nel Comune di
Cannara in un'area ancora oggi incontaminata, raggiungibile attraverso un
sentiero che inizia appena fuori il paese e si snoda attraverso i campi. Nei
pressi della pietra e lungo l'attuale strada che porta a Bevagna (la SP403) è
edificata anche una piccola edicola a ricordo del miracolo. Più che la cronaca
di un avvenimento, le agiografie descrivono un passo di vera poesia:

«...et venne fra Cannaia et Bevagni. E passando oltre con quello fervore, levò
gli occhi e vide alquanti arbori allato alla via, in su' quali era quasi
infinita moltitudine d'uccelli. E entrò nel campo e cominciò a predicare alli
uccelli ch'erano in terra; e subitamente quelli ch'erano in su gli arbori se
ne vennono a lui insieme tutti quanti e stettono fermi, mentre che santo
Francesco compié di predicare (...) Finalmente compiuta la predicazione, santo
Francesco fece loro il segno della croce e diè loro licenza di partirsi; e
allora tutti quelli uccelli si levarono in aria con maravigliosi canti, e poi
secondo la croce c'aveva fatta loro santo Francesco si divisoro in quattro
parti (...) e ciascuna schiera n'andava cantando maravigliosi canti»

Fra gli svariati racconti che accompagnano e descrivono da secoli la vita e le
gesta del frate, spicca senza dubbio l'episodio del lupo di Gubbio. La vicenda
narra di un grosso lupo che da tempo terrorizzava gli abitanti delle campagne
eugubine, nelle quali Francesco era solito andare a predicare; l'animale
selvaggio, affamato e feroce, da anni occupava il territorio boschivo alle
porte della città e, secondo alcuni racconti dell'epoca, non disdegnava
avvicinarsi a ridosso delle mura per procurarsi il cibo. Gli abitanti allora,
disperati e impauriti, si rivolsero a San Francesco. Il frate, venuto a
conoscenza della situazione, si inoltrò nel bosco per incontrare il lupo. La
sua mediazione fece sì che il lupo smettesse di terrorizzare gli abitanti di
Gubbio, a patto che questi ultimi si impegnassero a sfamare l'animale
quotidianamente.

La leggenda narra che anni dopo, quando il lupo morì di vecchiaia, gli
abitanti del paese se ne dispiacquero fortemente.

«...nel contado d'Agobio apparì un lupo grandissimo, terribile e feroce, il
quale non solamente divorava gli animali, ma eziandio gli uomini; intantoché
tutti i cittadini istavano in gran paura, perocché spesse volte s'appressava
alla cittade. E andavano armati quando uscivano della cittade, come se eglino
andassono a combattere......". (.......) " E poi il detto lupo vivette due
anni in Agobio; ed entrava dimesticamente per le case, a uscio a uscio, sanza
fare male a persona e sanza esserne fatto a lui; e fu nutricato cortesemente
dalla gente: e andandosi così per la terra e per le case, giammai nessuno cane
gli abbaiava drieto. Finalmente, dopo due anni, frate lupo si morì di
vecchiaia; di che li cittadini molto si dolevano, imperrocché, veggendolo
andare così mansueto per la cittade, si raccordavano meglio della virtù e
santitade di Santo Francesco".»

Tuttavia secondo alcuni, il lupo di Gubbio non era altro che un brigante, che
proprio come un lupo era solito derubare gli abitanti del contado eugubino, il
quale fu "ammansito" da Francesco e reintegrato nella società eugubina grazie
anche all'aiuto degli abitanti.[44]

Francesco d'Assisi realizzò tre ordini riconosciuti dalla Chiesa cattolica
esistenti tutt'oggi e aventi Costituzioni proprie.

Per interpretare le intenzioni di san Francesco e adattare il suo ideale alle
mutevoli realtà dei tempi, a partire dal Duecento la Chiesa ha continuamente
emesso documenti relativi alla vita della fraternità francescana, da Onorio
III fino a Paolo VI, che ha approvato l'ultima regola dell'OFS (1978)
attualmente in vigore.

Papa Gregorio IX lo canonizzò il 19 luglio 1228, attraverso la bolla _Mira
circa nos_ , soltanto due anni dopo la morte. Per questo motivo, il processo
di canonizzazione è stato uno dei più rapidi della storia della Chiesa
cattolica. La canonizzazione di Francesco è riportata in modo molto
dettagliato nella "Vita Prima" di Tommaso da Celano.

San Francesco è stato ed è tutt'oggi uno dei santi più amati dalla gente,
specialmente per il suo spirito di umiltà e povertà. Nei luoghi dove trascorse
la sua vita sono nati dei santuari, i principali dei quali sono:

È da ricordare inoltre la _Via Francescana della Pace_ , un percorso
attrezzato tra le colline di Assisi e Gubbio, che riproduce fedelmente il
viaggio che fece Francesco scappando dalla terra natìa ostile verso
l'ospitalità Eugubina, il _Cammino di Francesco_ nella Valle Santa di Rieti,
dove è possibile ripercorrere i luoghi degli episodi che hanno caratterizzato
la vita del 'Poverello' e il _Cammino francescano nella Marca_ , itinerario
che ripercorre i maggiori centri attraversati durante i suoi viaggi nelle
Marche del sud.

Molte reliquie del Santo vengono oggi venerate in Italia e nel Mondo.

Il 3 ottobre viene celebrato il "transito", ovvero un momento di preghiera
teso a ricordare la morte del Serafico Padre attraverso letture tratte dalle
Fonti francescane e dalla Bibbia.

Quasi tutti questi scritti sono stati dettati dal santo (e perciò non
autografi), però la loro attribuzione non sembra essere messa in dubbio dagli
studiosi.

In passato gli è stata attribuita anche la _Preghiera semplice_ , ma tale
attribuzione si è dimostrata erronea.

Secondo le fonti del tempo, le sue sono prediche semplici e di grande presa:
quando Francesco parla, riesce a conquistare gli ascoltatori. Ne _I fioretti
di san Francesco_ si narra ad esempio che a "Cannaia" (ovvero Cannara, in
alcune trascrizioni "Carnano"),[48] gli abitanti rimangono affascinati dalle
sue parole, a tal punto da suscitare una sorta di conversione di massa.[49] È
in questa circostanza che Francesco pensa alla creazione del Terz'Ordine oggi
denominato Ordine francescano secolare. In alcune versioni più tardive dei
_Fioretti_ al posto di "Carnano" o "Cannaia" (ovvero Cannara) si legge
"Savurniano"[50] ma si tratta molto probabilmente di una trascrizione errata
dettata da forme campanilistiche del tempo.[51] Secondo un'interpretazione che
associa la nascita del Terz'Ordine Francescano al miracolo del "silenzio delle
rondini" si può desumere dagli scritti del primo biografo francescano, frate
Tommaso da Celano, che la fondazione (o almeno la promessa) da parte di San
Francesco di istituire il Terz'Ordine Francescano è stata fatta nel 1212 ad
Alviano, un borgo tra Orte ed Orvieto, poco distante da Todi. La stessa
esegesi è possibile farla nella "Legenda Maior" di San Bonaventura.[51]

Dante Alighieri ricorda la figura di Francesco, guida della sposa di Cristo,
nell'XI canto del Paradiso e descrive le sue "nozze mistiche" con Madonna
Povertà, che

«...privata del primo marito  
millecent'anni e più dispetta e scura  
fino a costui si stette senza invito»

e che prima di morire affida ai suoi discepoli:

«a' frati suoi, sì com'a giuste rede  
raccomandò la donna sua più cara  
e comandò che l'amassero a fede»

San Francesco ha ispirato numerosi pittori. L'opera più antica datata che lo
raffiguri è il _San Francesco e storie della sua vita_ di Bonaventura
Berlinghieri nella chiesa di San Francesco a Pescia, eseguita nel 1235, ad
appena nove anni dalla morte del santo. Simili a questa tavola sono altre
opere duecentesche, come quella del _San Francesco Bardi_. Altre opere
precoci, utili per capire la fisionomia del santo, sono il ritratto eseguito
da Cimabue a lato della _Maestà di Assisi_ , nella basilica inferiore, oppure
la tavola nel Museo di Santa Maria degli Angeli che si dice stata sul
coperchio della tomba del santo.

Tra i cicli completi di storie francescane, a parte le piccole vicende narrate
ai lati delle tavole duecentesche, quello del Maestro di San Francesco nella
basilica inferiore è il più antico (1253 circa), a cui seguì quello
celeberrimo di Giotto (secondo l'attribuzione tradizionale) nella basilica
superiore, databile agli anni novanta del Duecento. Giotto (questa volta senza
dubbi attributivi), sviluppò poi il tema nella basilica francescana di
Firenze, Santa Croce, alla cappella Bardi. Nel Trecento le storie francescane
vennero affrontate da Taddeo Gaddi (formelle di Santa Croce) e nel
Quattrocento da Benozzo Gozzoli, nella chiesa di San Francesco a Montefalco,
da Domenico Ghirlandaio, nella Cappella Sassetti a Firenze, dal Sassetta (
_Polittico di Sansepolcro_ ).

Innumerevoli le opere che ritraggono il santo, sempre oggetto di profonda
devozione. Tra quelle più importanti che lo hanno come protagonista ci sono,
in ordine indicativamente cronologico, i lavori di Giotto ( _Stimmate_ ),
Gentile da Fabriano ( _Stimmate_ ), Jan van Eyck ( _Stimmate_ ), Colantonio (
_Consegna della regola francescana_ ), Giovanni Bellini ( _San Francesco nel
deserto_ ), Tiziano ( _Stimmate_ ), Gaudenzio Ferrari ( _San Francesco riceve
le stigmate_ ), Caravaggio ( _Estasi_ , _Meditazione di Cremona_ e
_Meditazione di Roma_ ), Rembrandt, ( _Titus in veste di san Francesco_ ),
Guercino ( _San Francesco riceve le stimmate_ ), Guido Reni ( _San Francesco
in estasi_ ), Murillo ( _San Francesco abbraccia Cristo crocifisso_ ).

L'esempio francescano che sottolineava la compassione verso la sofferenza di
Cristo impose una nuova raffigurazione del Crocifisso: non più il Cristo
_triumphans_ , cioè trionfante (da occhi aperti e in ieratica assenza di
pena), ma il Cristo _patiens_ , cioè sofferente, col capo reclinato in una
smorfia di dolore e il corpo morto, cadente. Il cosiddetto Maestro bizantino
del Crocifisso di Pisa fu forse il primo artista a portare in Italia questa
rappresentazione (o per lo meno è il primo che sia oggi noto), che venne poi
sviluppata, su commissione dei francescani stessi, da Giunta Pisano, da
Cimabue e da Giotto e i suoi seguaci.

San Francesco ha ispirato numerosi registi:

Altri progetti

