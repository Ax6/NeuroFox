I **Ragazzi di via Panisperna** è il nome colloquiale con cui è divenuto noto
al grande pubblico il gruppo di fisici italiani, quasi tutti giovanissimi, che
presso il Regio istituto di fisica dell'Università di Roma, allora ubicato in
_via Panisperna_ nel rione Monti, collaborarono assieme a Enrico Fermi, leader
del gruppo, alla scoperta nel 1934, nell'ambito della fisica nucleare, delle
proprietà dei neutroni lenti, la quale diede avvio alla realizzazione del
primo reattore nucleare sperimentale e della successiva bomba atomica
nell'ambito del Progetto Manhattan nei Laboratori Nazionali di Los Alamos
(USA).

Il gruppo nacque grazie all'interessamento di Orso Mario Corbino, fisico, già
ministro, senatore e direttore dell'Istituto di fisica di via Panisperna, il
quale riconobbe le qualità di Enrico Fermi e si adoperò perché fosse istituita
per lui nel 1926 la prima cattedra italiana di Fisica teorica. A partire dal
1929, Fermi e Corbino si dedicarono alla trasformazione dell'Istituto in un
moderno centro di ricerca. Per il settore sperimentale, Fermi poté contare su
un gruppo di giovani fisici: Edoardo Amaldi, Franco Rasetti ed Emilio Segrè,
ai quali nel 1934 si aggiunsero Bruno Pontecorvo e Il chimico Oscar
D'Agostino; in campo teorico, si distingueva la figura di Ettore Majorana.

Le loro ricerche di laboratorio riguardarono inizialmente la spettroscopia
atomica e molecolare, quindi si orientarono verso lo studio sperimentale del
nucleo atomico: attraverso il bombardamento di varie sostanze mediante
neutroni, ottenuti irradiando il berillio con particelle alfa emesse dal
radon, che è un gas fortemente radioattivo, fu possibile rendere
artificialmente radioattivi numerosi elementi stabili. Sul versante teorico,
importantissimi per la comprensione della struttura del nucleo atomico e delle
forze che vi agiscono furono i lavori di Majorana (forze di Majorana) e di
Fermi, il quale tra il 1933 e il 1934 pubblicò la fondamentale teoria del
decadimento beta.

Nel 1938, dopo la morte di Orso Mario Corbino, anche a causa delle leggi
razziali fasciste e alla vigilia dello scoppio della seconda guerra mondiale,
il gruppo si disperse e la maggior parte dei "ragazzi" emigrò all'estero
(Fermi con moglie ebrea finì negli Stati Uniti subito dopo l'assegnazione del
premio Nobel per la Fisica, seguito da Segrè che nel 1935 aveva accettato una
cattedra a Palermo, Rasetti in Canada, Pontecorvo prima in Francia e poi nel
1950 in Unione Sovietica dopo la seconda guerra mondiale all'inizio della
guerra fredda, Majorana scomparve misteriosamente). Del gruppo rimasero in
Italia solamente Amaldi, che fu poi l'artefice della ricostruzione della
fisica italiana nel secondo dopoguerra e fu anche uno dei fondatori del CERN,
e il chimico D'Agostino.

All'esperienza è dedicato un film diretto da Gianni Amelio, intitolato _I
ragazzi di via Panisperna_.

La palazzina di via Panisperna è oggi inclusa nel comprensorio del Viminale,
sull'omonimo colle romano che ospita la sede del Ministero dell'Interno;
l'edificio è destinato ad accogliere in un prossimo futuro il _Centro di studi
e ricerche e il Museo di fisica_ intitolati a Enrico Fermi.

