**Lorenzo di Piero de' Medici** (Firenze, 12 settembre 1492[3][4] – Firenze, 4
maggio 1519[3][4]), unico figlio maschio di Piero "il Fatuo" de' Medici e di
Alfonsina Orsini, fu signore di Firenze e il primo ed unico duca di Urbino
della dinastia Medici.

Bello d'aspetto, cavalcatore e cacciatore, non privo di abilità e di astuzia,
fu, per difetto di energia e di coraggio, inferiore alla sua fama, non degno
che a lui Niccolò Machiavelli dedicasse _Il Principe_ e che Michelangelo
Buonarroti ne idealizzasse la figura nel _"Pensieroso"_ delle tombe
medicee.[4]

Era figlio di Piero II de' Medici ("il Fatuo") e di Alfonsina Orsini. Suo
nonno era quindi Lorenzo il Magnifico, con il quale a volte viene erroneamente
confuso per l'omonimia dei loro nomi e di quelli dei rispettivi genitori.
Lorenzo visse la sua giovinezza a Roma, dove la famiglia de' Medici era
riparata dopo la cacciata da Firenze nel 1494, quando suo padre aveva aperto
le porte della Toscana al re di Francia Carlo VIII e i fiorentini si erano
ribellati al potere della dinastia, dando vita ad una nuova repubblica.

Nel 1512 Lorenzo poté rientrare a Firenze grazie all'appoggio di papa Giulio
II e della Lega Santa: un esercito spagnolo, al comando di Raimondo de
Cardona, invase il Mugello e mise a sacco Prato e Campi Bisenzio in modo
orrendo. Davanti a queste devastazioni, i fiorentini si arresero ed
accettarono il ritorno della casata medicea.

Tra le vittime delle repressioni e delle vendette che seguirono la
restaurazione medicea, ci furono anche Niccolò Machiavelli, che fu esiliato
nella sua tenuta di San Casciano in Val di Pesa ed il gonfaloniere Pier
Soderini, che fu costretto all'esilio.

Nel 1516, grazie all'appoggio di Leone X (di cui era nipote, essendo il
Pontefice figlio del "Magnifico"), Lorenzo ottenne anche l'investitura del
Ducato di Urbino, sottratto ai Della Rovere al termine di una guerra
dispendiosa e vana. Nel 1517 venne ferito al collo da un archibugiere nemico
durante l'assedio di Mondolfo. Nel 1518, quando il ducato fu assalito dalle
truppe degli spodestati Della Rovere, Lorenzo non seppe fare fronte
all'attacco e cedette il comando della guerra a Bernardo Dovizi da Bibbiena
(noto come il _Cardinal Bibbiena_ ), valente letterato ed elegantissimo uomo
di mondo quanto pessimo uomo d'arme, che a sua volta fu costretto alla
ritirata.

Lorenzo morì a causa della sifilide soltanto 21 giorni dopo la nascita della
figlia.

Lorenzo sposò ad Amboise il 5 maggio 1518 Madeleine de la Tour d'Auvergne
(1495-28 aprile 1519) di altissimo lignaggio, perché strettamente imparentata
con la casa reale di Francia. La sposa infatti era figlia di Giovanni III de
La Tour (Conte d'Alvernia e di Lauraguais) e di Giovanna di Borbone detta
"Giovanna la Giovane".

Durante la celebrazione delle nozze tra Lorenzo e Madeleine, venne allestita
per la prima volta _La mandragola_ , la celebre commedia di Niccolò
Machiavelli.

Dal loro matrimonio nacque Caterina de' Medici, futura regina di Francia.
Poche settimane dopo la nascita della figlia, Lorenzo e la moglie morirono a
qualche giorno di distanza l'uno dall'altra, ed il Ducato di Urbino ritornò
alla famiglia dei Della Rovere.

Alessandro de' Medici viene considerato figlio naturale di Lorenzo, avuto da
Simonetta da Collevecchio, serva di sua madre, ma alcuni considerano questa
notizia una copertura per nascondere il fatto che Alessandro era forse il
frutto di un amore clandestino, con una serva mulatta, del cardinale Giulio
de' Medici, poi diventato papa Clemente VII.

La sua tomba nella cappella dei Medici nella chiesa di San Lorenzo a Firenze,
opera di Michelangelo, è famosa per le statue del _Crepuscolo_ e dell'
_Aurora_ e dal suo suo ritratto, allegorico, in abiti di condottiero romano.  
A causa dell'omonimia col nonno Lorenzo il Magnifico (si chiamavano entrambi
Lorenzo di Piero de' Medici), la sua tomba è talvolta scambiata per quella del
suo antenato.

A lui, dopo essersi inizialmente riproposto di dedicarlo allo zio Giuliano,
Niccolò Machiavelli dedicò _Il Principe_ , nato come raccolta di esempi,
trattazioni e suggerimenti verso colui che all'epoca comandava Firenze.

**Annotazioni**

**Fonti**

Altri progetti

