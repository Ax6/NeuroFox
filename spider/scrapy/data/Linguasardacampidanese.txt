![1leftarrow
blue.svg](//upload.wikimedia.org/wikipedia/commons/thumb/d/d6/1leftarrow_blue.svg/16px-1leftarrow_blue.svg.png)_Voce
principale: **Lingua sarda**._

Il **sardo campidanese**[3] (nome nativo _**sardu campidanesu**_ o
_**campidanesu**_ ) è una delle due principali macrovarianti in cui è
suddivisa la tradizione ortografica della lingua sarda (l'altra è il sardo
logudorese).[4] Il codice ISO 639-3 è "sro"; a questo vengono affiancate le
lettere (I) (lingua a sé stante) e (L) (lingua attiva, usata come lingua madre
da persone in vita).[5]

Nella denominazione di **campidanese** si suole comprendere un gruppo di
dialetti della lingua sarda parlati nella parte centro-meridionale dell'isola,
in una regione ben più vasta del Campidano geografico.[4] È la varietà
originaria di un'area abitata da 975.000 persone circa, di cui quasi la metà
ricadenti nell'hinterland cagliaritano, sede di immigrazione sia interna, da
varie regioni dell'isola, che esterna. In base ad una ricerca del 2006 della
Regione Sardegna il campidanese risulta capito da 942.000 persone circa (il
96,9% dei residenti) e parlato da 670.000 persone circa (il 68,9% della
popolazione). Solo il 3,1% dei residenti non avrebbe alcuna competenza del
campidanese.[1]

Nell'ambito del sistema linguistico sardo le varianti campidanesi sono
considerate le più innovative, quelle cioè che esibiscono maggiori elementi di
distanza dal modello latino classico. Secondo alcuni studiosi talune
innovazioni sarebbero state favorite dai contatti della città di Cagliari con
centri della penisola italiana[ _senza fonte_ ], per altri andrebbero
attribuite a un sostrato etnico paleomediterraneo delle popolazioni
meridionali, che avrebbe causato una diversa evoluzione del latino volgare
rispetto al logudorese[ _senza fonte_ ]. In effetti, le vocali etimologiche
latine _E_ e _O_ sono riprodotte nelle varianti centrosettentrionali, mentre
mutano in _I_ e _U_ in quelle centromeridionali, analogamente ad altre
varianti latine dell'Europa meridionale, nonché al greco moderno: un esempio
sono gli esiti della terza declinazione latina in _i_ anziché _e_ , comuni al
corso meridionale, ai dialetti italiani meridionali estremi e al portoghese.
Un'altra interpretazione è quella che vorrebbe alcuni caratteri peculiari del
sardo meridionale riconducibili a elementi preesistenti nel latino popolare
introdotto dai legionari romani e perciò distante dal coevo latino codificato
di uso colto e letterario (ad es. il particolare trattamento riservato nei
dialetti meridionali alla L etimologica in posizione intervocalica).

Per contro, la maggiore corrispondenza di taluni elementi del sardo
settentrionale al latino classico potrebbe trovare spiegazione non già in
un'intensa latinizzazione precoce delle regioni interne dell'isola e quindi
nella conservazione dei tratti linguistici così acquisiti, quanto piuttosto in
una latinizzazione più tardiva. Le varianti settentrionali avrebbero pertanto
origine da un latino colto, di uso ecclesiastico, introdotto contestualmente
alla cristianizzazione nelle aree interne dell'isola.

In sintesi, delle complesse dinamiche all'origine delle divergenze che i
sistemi dialettali centromeridionali esibiscono rispetto a quelli
centrosettentrionali, si prendono in considerazione: il ruolo delle lingue di
sostrato; fattori quali la latinizzazione anticipata del meridione dell'isola,
la sua maggiore esposizione a varie ondate successive, anche tarde, di
latinizzazione; il latino popolare introdotto e la presenza di diversi centri
di irradiazione della latinità che avrebbero esercitato la loro influenza su
aree diverse della Sardegna e in tempi diversi; maggiori contatti interni ed
esterni rispetto alle regioni montagnose dell'interno, di fatto più isolate
anche dal resto della comunità sarda; dinamiche evolutive intrinseche al
sistema linguistico sardo e ai dialetti meridionali in particolare, testimoni
nei secoli di sviluppi peculiari.

Al suo interno, il diasistema campidanese presenta maggiore omogeneità
rispetto al gruppo logudorese-nuorese per motivi geografici, anche se presenta
alcune differenze locali nelle aree periferiche. Il dominio campidanese viene
comunemente ripartito in otto sottogruppi: quello _comune_ o _cittadino_ ;
quello _occidentale_ o _rustico_ ; quello _sulcitano_ ; quello _sarrabese_ ;
quello _barbaricino centrale_ ; quello _barbaricino meridionale_ ; quello
_barbaricino d'Ogliastra_ ; quello _oristanese_.

Il campidanese cittadino parlato a Cagliari, emendato di alcuni tratti
localistici, è la base del "campidanese comune" o "campidanese letterario",
solitamente usato da scrittori e poeti. All'interno del diasistema
campidanese, la variante conservativa cagliaritana nei suoi registri alti ha
infatti tradizionalmente rappresentato il modello linguistico di referenza:
varietà diastratica alta, usata dal ceto borghese in tutta l'area meridionale
dell'isola e modello unificante per gli utilizzi colti, ecclesiastici e
letterari.

Tra le sue caratteristiche[6];

L’ **oristanese** centrale (Oristano, Arborea, Nuraxinieddu, Cabras, Nurachi,
Simaxis conserva **k-** e **g-** velari ( _chentu_ , _lughi_ , _rughi_ ), che
sono tipiche dell'area logudorese, mantiene inoltre la forma campidanese
**-ngi-** e **-rgi-** ( _angioni_ , _argiola_ ) al posto del
logudorese/nuorese **-nz-** e **-rz-** ( _anzone_ , _arzola_ ), riflettendo la
condizione originaria dell'area logudorese **rj/rg** , **-gi-** ( _figiu_ ,
_ogiu_ ) al posto del logudorese/nuorese **-z-** ( _fizu_ , _ozu_ ) e del
campidanese **-ll-** ( _fillu_ , _ollu_ ). Il dialetto settentrionale della
fascia da Narbolia-Milis, Bauladu, Solarussa e della zona di Ruinas pur
grammaticalmente campidanese presenta forti influssi dal logudorese centrale (
_anzoni_ , _attunzu_ , _fizu_ , _ozu_ , _abba_ , _limba_ ; mantenimento delle
velari in _rughe_ / _gruxi_ > _rughi_ , _deghe_ / _dexi_ > _deghi_ ,
_bindighi_ / _cuindixi_ > _bindighi_ , _battordighi_ / _cuattordixi_ >
_battordighi_ ) e viene per questo motivo definito "Limba de mesania" (LDM)
per la sua difficile classificazione in uno dei due gruppi. Nell'oristanese e
nell'alto Campidano è caratteristica l'elisione della **-n-** intervocalica (
_Aristanis_ > _Aristãis_ , _Pabillonis_ > _Pabillõis_ , _cani_ > _cãi_ ,
_pani_ > _pãi_ , _manu_ > _mãu_ , _angioni_ > _angiõi_ , _binu_ > _biu_ ) e
una più accentuata inversione letterale ( _cabra_ > _craba_ , _cherbeddu_ >
_crebeddu_ ). L'oristanese meridionale (Morgongiori, Uras, fino ad Arbus) e
della zona di Siamanna, Siapiccia e Villaurbana, assume invece gradatamente
alcuni caratteri del campidanese rustico (elisione della **-l-** o passaggio a
**-b-** : _soli_ > _sõi_ / _sobi_ ). L'arborense presenta, inoltre, la
caratteristica fonetica dell'elisione della **-l-** intervocalica ( _soli_ >
_soi_ , _colori_ > _caori_ ) e, nel campidano di Milis, a Solarussa e Bauladu
il passaggio da **-c-** a **-tz-** ( _citadi_ > _tzitadi_ , _certu_ > _tzertu_
, _bèciu_ > _betzu_ ) e l'invesione di **r** e **n** ( _arena_ > _anea_ ,
_aranzu_ > _ananzu_ ).

L’ **ogliastrino** (Elini, Lanusei, Tortolì, Lotzorai, Urzulei, Perdasdefogu,
Baunei, Talana, Ilbono, Bari Sardo, Jerzu, Arzana, Tertenia, Villagrande
Strisaili, Gairo, Girasole, Osini, Ulassai, Triei) risente dell'influenza
delle parlate barbaricine e nuoresi e conserva in maniera differente, in base
alla posizione geografica del paese, caratteri tipici di questi dialetti (
_abba_ , _limba_ , _sambene_ , _caente_ ) nonché il suono **-ss-** : _pessa_ ,
_pussu_ , _prassa_ , _marsu_ , _siu_ , _sia_ , con eccezione per Barisardo
dove è _scìu_ , _scìa_ ), il passaggio - **tz-** >- **ss-** ( _ufìtziu_ >
_ofìssiu_ , _pitzu_ > _pissu_ ) e la finale singolare in **-e** nell'alta
Ogliastra ma con il sistema verbale arcaico del campidanese ( _niài_ > _niàri_
, _fài >fàiri_, _andài >andàri_, _liggi_ > _liggiri_ ), **-x-** > **-g-** (
_dexi_ > _degi_ / _dege_ , _ruxi_ > _rugi_ / _ruge_ , _undixi_ > _undigi_ ,
_domixedda_ > _domigedda_ ), e di altre particolarità ( _pro_ / _po_ > _po_ ,
l'articolo in _is_ con finali plurali in _-os_ , _-es_ e _-as,_ mentre al sud
mantengono _-us_ , _-is_ e _-as_ ) che lo accomunano al campidanese; sempre
sotto influenza delle parlate nuoresi nell'incontro tra due parole la
consonante s può variare in r: questo avviene con le lettere **b-** , **d-** ,
**g-** , **l-** , **m-** , **n-** , **v-** ( _is domos_ > _ir domos_ , _est
bellu_ > _er bellu_ , _cosas beccias_ > _cosar beccias_ ). L'arzanese e il
villagrandese contengono elementi aspirati _fillu_ > _fixu_ ; i dialetti di
Villagrande, Arzana, Talana, Baunei, Triei e Urzulei risulterebbero i più
distaccati dal campidanese, in particolare quello di Urzulei è molto più
simile al barbaricino (aspirazione della **c** , simile al colpo di glottide
della Barbagia di Ollolai; articoli plurali _as_ e _os_ al posto di _is_ come
_is compangios >os compangios, is biddas>as biddas_), essendo il paese più a
nord dell'Ogliastra. A seconda dei paesi, il gerundio cambia a nord in - _ndo_
o - _endu_ a sud ( _narando_ , _faendo_ , _marrendu_ , _proendu_ ).

Il dialetto della zona di transizione del Mandrolisai (Sorgono, Atzara,
Tonara, Desulo) e in parte nella Barbagia di Belvì (Aritzo, Belvì, Meana
Sardo) sono influenzati dai dialetti nuoresi di cui conservano diverse
caratteristiche ( _abba_ , _limba_ , _gasi_ ), la finale singolare in **-e** (
_angione_ , _mere_ , _pastore_ ). Il gerundio cambia in - _ndo_ , e si
presenta l'assimilazione di **-nd-** e di **-mb** ( _pappando_ > _pappanno_ ,
_torrando_ > _torranno_ , _faendo_ > _faenno_ , _limba_ > _limma_ ,
_cambiando_ > _cammianno_ ); caratteristico di questa zona è il passaggio di
**-ll-** > **-g-** ( _fillu_ > _figiu_ , _ollu_ > _ogiu_ ) e **-r-** > **-l-**
( _bertula_ > _beltula_ , _parte_ > _palte_ , _borta_ > _bolta_ ) e come in
Ogliastra **-x-** > **-g-** ( _dexe_ > _dege, gruxi_ > _gruge_ ).

Il dialetto della Barbagia di Seulo (Seulo, Seui, Sadali, Esterzili, Ussassai)
e Gadoni, di discosta leggermente dal campidanese rustico per il mantenimento
di **-n-** e **-l-** ( _angioni_ , _soli_ ) e per l'influenza del nuorese
nella parlata di alcuni comuni. A Seui e Ussassai la **-s-** diventa **-r-**
prima di determinate consonanti ( _is domus_ > _ir domus_ , _mannus meda_ >
_mannur meda_ ) e **-x-** > **-g-** ( _domixedda_ > _domigedda_ , _meixina_ >
_meigina_ ). Sempre a Ussassai e Seui i nessi latini rimangono uguali al
logudorese in ( _acua_ > _abba_ , _sanguini_ > _sambini_ , _lingua_ > _limba_
) e come la vicina Ogliastra **-tz-** diventa **-ss-** ( _Pitzu de s'acua_ >
_Pissu de s'abba_ , _pratza_ > _prassa_ ). Gadoni, data la vicinanza con i
comuni di Belvì e Aritzo mostra alcune caratteristiche del Barbaricino
centrale come il passaggio di **-r-** > **-l-** ( _morti_ > _molti_ , _portai_
> _poltai_ ) e alcuni termini tipici logudoresi adattati al campidanese (in
camp. _immoi_ , in log. _como_ , a Gadoni _comu_ , _aici_ > _gasi_ ).

Il dialetto dell'alto Sarrabus (Villaputzu, San Vito e Muravera) e del Gerrei
orientale (Ballao, Armungia e Villasalto) presenta invece fenomeni fonetici
particolari tra cui i colpi di glottide /ʔ/ per la pronuncia di **-l-** e
**-n-** ( _soli_ > _sohi_ , _pani_ > _pahi_ , _cani_ > _cahi_ ) e **-rt-** >
**-tt-** ( _morti_ > _motti_ ).

Il **campidanese occidentale** o **rustico** parlato nel Medio Campidano (San
Gavino Monreale, Gonnosfanadiga, Villacidro, Guspini, Arbus, Sanluri, Sardara,
Pabillonis), nel Fluminese (Fluminimaggiore, Buggerru), nella Marmilla, in
parte nel Gerrei (Senorbì, Silius, San Basilio, Goni, Escalaplano), e nel
basso Sarrabus (Burcei, Castiadas, Villasimius), nella Trexenta, nel
Sarcidano, nel Parteolla fino al Basso Campidano (Serrenti, Villasor,
Serramanna, Siliqua, Nuraminis, Assemini) presenta caratteristiche fonetiche
come l'elisione della **-l-** ( _soli_ > _soi_ , _celu_ > _ceu_ , _teula_ >
_teua_ , _callenti_ > _caenti_ ), metafonesi, nasalizzazioni, contrazioni
vocaliche e, come nell'oristanese, della **-n-** ( _cani_ > _cãi_ , _pani_ >
_pãi_ ); in alcune aree (Marmilla, Medio Campidano, Trexenta) **-l-** >
**-b-** ( _soli_ > _sobi_ , _teula_ > _teba_ , _portali_ > _potabi_ , _faula_
> _faba_ , _ilixi_ > _ibixi_ ).

Il **cagliaritano** ( **casteddaju** ) o **campidanese comune** o
**cittadino** (parlato a Cagliari e nell'area metropolitana fino a Sinnai,
Maracalagonis, Settimo San Pietro, sulla fascia costiera a Capoterra, Sarroch,
Villa San Pietro, Pula, Domus de Maria, Teulada e a Villamassargia,
Domusnovas, Musei, Iglesias, Gonnesa, Portoscuso e Carbonia) è spesso adottato
come modello di riferimento ed è base del campidanese letterario; tra le
caratteristiche fonetiche **-d-** > **-r-** ( _giogadori_ > _giogarori_ ,
_meda_ > _mera_ ); La fascia costiera (escluse le città di Cagliari e Teulada)
presenta per ipercorrezione il raddoppio di **-l-** e **-n-** ( _soli_ >
_solli_ , _celu_ > _cellu_ , _luna_ > _lunna_ , _manu_ > _mannu_ , _cani_ >
_canni_ , _pani_ > _panni_ ).

Il **sulcitano** (Giba, Masainas, Narcao, Nuxis, Perdaxius, Piscinas, San
Giovanni Suergiu, Sant'Antioco, Sant'Anna Arresi, Santadi, Tratalias,
Villaperuccio) come nel cagliaritano mostra **-d-** > **-r-** ( _meda_ >
_mera_ , _beridadi_ > _berirari_ ), presenta **-tz-** > **-c-** ( _betza_ >
_bècia_ , _petza_ > _pècia_ , _martzu_ > _màrciu_ , _chitzi_ > _chici_ ,
_putzu_ > _pùciu_ , _pratza_ > _pràcia_ , _cratzonis_ > _cracionis_ ),
conservazione di **-n-** ( _luna_ , _manu_ , _cani_ ), la **-l-** in posizione
intervocalica nella sillaba finale dei sostantivi tende a decadere ( _teula_ >
_teua_ , _faula_ > _faua_ , _bertula_ > _bertua_ , _sali_ > _sai_ , _malu_ >
_mau_ , _soli_ > _soi_ ), trasformazione della **-l-** in **-r-** ( _calai_ >
_carai_ , _scolai_ > _scorai_ , _olia_ > _oria_ ), la **-r-** contenuta nella
sillaba finale di molti sostantivi tende a decadere ( _giogarori_ > _giogaroi_
, _perirori_ > _periroi_ , _crobetori_ > _crobetoi_ ), nei sostantivi che
terminano in **-rgiu-** / **-rgia-** si ha la trasformazione di **-rg-** in
**-x-** ( _orgiu_ > _orxu_ , _arruargiu_ > _arruaxu_ , _argia_ > _arxa_ ).

La variante alto oristanese, barbaricina e alto ogliastrina sono riconducibili
alla Limba de mesania (Lingua di mezzo) in quanto conservano elementi tipici
del campidanese con forti influssi linguistici logudoresi e nuoresi.

Una delle principali complicanze, sia per chi si approcci a tale variante
linguistica sia per chi, pur sapendola parlare, non la sa scrivere, è la
differenza fra scritto (qualora si voglia seguire un'unica forma grafica) e
parlato data da specifiche regole che mutano il suono all'inizio od alla fine
di una parola, a seconda di quello presente nella parola precedente o
successiva. Per tale ragione, è importante menzionarne almeno qualcuna in
questa voce.

Vale quanto detto nella voce principale.

Altri progetti

