_**Siamo tutti inquilini**_ è un film del 1953 diretto da Mario Mattoli.

Anna è stata la cameriera di una signora che le ha lasciato in eredità un
appartamento in un palazzo nel centro di Roma; Augusto è il portiere del
condominio che è sempre spalleggiato da Antonio, un suo conoscente che ama
passare il tempo nella guardiola del palazzo.

Nel palazzo si intrecciano varie storie, prima fra tutte quella di Anna che
deve una grossa somma di denaro all'amministratore a causa delle rate
condominiali arretrate non pagate; a causa dell'eccessiva morosità, la ragazza
si vede pressata nel disfarsi del lascito della sua ex datrice di lavoro,
nonostante abbia trovato un altro lavoro come cameriera in un bar.

Il dottor Talloni, dentista e amministratore del palazzo, è un tipo severo,
autoritario e infido, infatti mira a prendere possesso dell'appartamento che è
stimato intorno ai 3.200.000 lire, mentre le rate arretrate ammontano a sole
415.000 lire; inoltre Talloni gioca sul fatto di prendere tutte le decisioni
in completa autonomia - col sistema del - _silenzio assenso_ \- per via
dell'assenza continua dei rispettivi condomini alle riunioni che puntualmente
organizza nella propria abitazione.

Anna innamorata di Carlo, un operaio, vorrebbe sposarsi con lui e andare a
vivere nel suo appartamento, ma a causa delle ristrettezze economiche, Anna
sarà costretta ad affittarlo lavorando come cameriera per i suoi nuovi
affittuari che si dimostreranno comprensivi quando verranno a conoscenza del
suo stato finanziario e che pur di pagare le rate arretrate a coinvolto
Augusto che si è spinto fino a domandare un finanziamento per tendere una mano
di aiuto alla ragazza.

L'ultima possibilità che rimane ad Augusto per poter far conoscere a tutti i
condomini la situazione di Anna e i loschi sotterfugi di Talloni, è quella di
usare l'astuzia; con una manovra subdola, Augusto costringe tutti i residenti
degli appartamenti a presentarsi all'ennesima riunione di condomino che vede
come primo punto il licenziamento di Augusto e in secondo l'esproprio
dell'appartamento di Anna.

Dopo aver radunato tutti i condomini a casa di Talloni, Augusto - come se
fosse un'aula di tribunale - formula un arringa difensiva in cui spiega i suoi
punti di vista e ammonisce duramente tutti coloro che fino a quel momento si
sono sempre sottratti al dovere civico di partecipazione alle varie riunioni
condominiali.

Alla fine, grazie all'intervento dell'avvocato Sassi e alla generosità
collettiva, Augusto riesce a evitare il licenziamento e Anna lo sfratto
esecutivo, cosicché la ragazza riesce finalmente a coronare il suo sogno
d'amore con l'amato Carlo.

Morando Morandini, nel suo _Dizionario dei film_ , ha commentato la pellicola
con queste parole: «scampoli di neorealismo, scatti comici, bravi
caratteristi».

