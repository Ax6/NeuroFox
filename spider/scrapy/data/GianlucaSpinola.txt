**Gianluca Spinola** (Roma, 23 dicembre 1919 – Castelnuovo di Val di Cecina,
14 giugno 1944) è stato un partigiano italiano, discendente di una nobile
famiglia genovese, fucilato dai tedeschi.

Figlio del marchese Luigi e della contessa Luisa Elia, si arruolò nell'arma
della cavalleria della scuola di Pinerolo; nell'immediato seguito fu tenente
nel Reggimento "Guide" a Parma. Uomo d'azione, si arruolò volontario in Africa
negli squadroni Spahis. Tornato in Italia per una grave malattia contratta sul
suolo africano, nel periodo attorno all'8 settembre del 1943 lo coglie in
servizio a Firenze. L'invasione dell'Italia da parte dell'esercito tedesco lo
spinse, col suo carattere di fiero nazionalista, a combattere coerentemente
contro gli invasori, per cui con la sua autoblindo, scorrazzando avanti ed
indietro, decise di attaccare i soldati tedeschi che percorrevano la via
Aretina. Successivamente si trasferì a Volterra per tener la famiglia distante
dal suo teatro di azione, nella villa di famiglia Elia-Formigli.  
Assieme al cugino Franco Stucchi Prinetti ed a due ex-soldati sardi, il suo
attendente Vittorio Vargiu di Ulassai e Francesco Piredda di Nuoro, formò una
squadra "volante" partigiana che dopo aver preso contatti col CLN si aggregò
alla brigata partigiana a maggioranza comunista Spartaco Lavagnini, dal nome
del sindacalista di Empoli ucciso dai fascisti, operante anche nella zona di
Volterra. La sua squadra era nota nella zona per spericolatezza e fulmineità
dell'azione, per cui lo Spinola spostò ancora la famiglia, con la moglie
incinta ed il figlio piccolo, in Svizzera, ritenendo di esser stato
individuato e temendo possibili rappresaglie.

Durante un attacco ad una colonna motorizzata dell'esercito germanico vengono
catturati nel mese di aprile quattro partigiani, che vengono portati al
carcere del Mastio in Volterra e barbaramente torturati, per essere infine
fucilati assieme a 77 minatori di Niccioleta e poi abbandonati sul terreno il
14 giugno 1944.  
Per anni l'identità dei partigiani rimarrà ignota (sulla tomba dei partigiani
verrà scritto _Partigiano sconosciuto_ ) fino a quando - grazie anche al
cognato dello Spinola, Francesco Giuntini Antinori \- sarà ricostruita la
storia della "Volante" partigiana cui appartenevano gli ignoti partigiani,
chiamata "Piccola Banda di Ariano", costituita da due nobili di alto lignaggio
e da due proletari sardi, con caratteri simili ad altre bande partigiane della
regione, come la celebre banda Corbari.[1]

«Gianluca dei Marchesi Spinola  
caduto per la Patria  
nato a Roma il 23.12.1919  
morto a Castelnuovo di Val di Cecina il 14.6.1944.»

Il ricordino funebre così lo descrive:

«Gianluca Dei Marchesi Spinola  
volontario nella lotta della Resistenza  
per la Liberazione d'Italia  
attacco' preponderanti forze tedesche  
a Castel S. Gimignano  
circondato e preso  
all'alba del giorno 12 giugno  
fu trucidato il 14.6.1944  
a Castelnuovo di Val di Cecina.  
Insieme a lui immolarono la vita  
i suoi compagni  
Franco Stucchi Prinetti,  
Vittorio Vargiu,  
Francesco Piredda.»

