L' **Esercito Zapatista di Liberazione Nazionale** (in spagnolo _**Ejército
Zapatista de Liberación Nacional**_ , spesso abbreviato in **EZLN** ) è un
movimento armato clandestino, di stampo anticapitalista, anarchico e
indigenista, attivo in Chiapas, lo Stato più meridionale ed uno dei più poveri
del Messico.

Il più famoso portavoce dell'EZLN è stato il subcomandante Marcos, ritiratosi
volontariamente dal suo ruolo di portavoce nel maggio 2014 "rinascendo" come
subcomandante Galeano (in onore del maestro della Escuelita Zapatista Jose
Luis Solís López “Galeano”, ucciso da paramilitari)[1]. Uno dei loro motti è
_Democracia, justicia y libertad_.[ _senza fonte_ ]

L'EZLN si formò il 17 Novembre 1983, ricorrenza tutt'oggi festeggiata. I suoi
fondatori provenivano in parte da altri gruppi, tra cui alcuni combattenti e
altri pacifici. Hanno fatto irruzione nel panorama nazionale e internazionale
il 1º gennaio 1994, in concomitanza con l'entrata in vigore del NAFTA (North
American Free Trade Agreement), noto in spagnolo come **TLC** (Tractado de
Libre Comercio), un accordo tra Messico, USA e Canada per l'agevolazione delle
attività commerciali tra questi paesi. Hanno più avanti dichiarato che il loro
motto fosse "Aquí estamos!" (siamo ancora qui) riferito a una globalizzazione
che, a detta loro, imponesse nuove regole non tenenti conto delle loro
necessità più basilari. I combattenti indigeni, indossando passamontagna e
fazzoletti per coprire il volto, hanno preso quel giorno sette comuni del
Chiapas (San Cristóbal de Las Casas, Altamirano, las Margaritas, Ocosingo,
Oxchuc, Huixtán e Chanal; avrebbero voluto prendere anche Tuxtla Gutiérrez, ma
non la conoscevano abbastanza). Dal comune di San Cristóbal, il subcomandante
Marcos ha letto la prima dichiarazione della Selva Lacandona, nella quale
dichiaravano guerra al governo del Messico e annunciavano libertà, giustizia e
democrazia per tutti i messicani che ne avessero bisogno. È stato anche preso
prigioniero di guerra l'ex-governatore del Chiapas, il generale Abasolón
Castellanos Domínguez; quest'ultimo è stato in seguito giudicato e condannato
da un simbolico tribunale indigeno, e in seguito rilasciato privo di lesioni
corporali. Comunque, il giorno successivo sono fuggiti dai centri urbani
chiapanechi, mentre l'esercito riprendeva il controllo. Vi furono ingenti
manifestazioni da parte della popolazione civile, che chiedeva a entrambe le
parti un cessate il fuoco, schierandosi però più dalla parte dell'EZLN. Dopo
dodici giorni di combattimenti il presidente Carlos Salinas de Gortari, al suo
ultimo anno di mandato, ha accettato la proposta dell'EZLN di un dialogo con
la mediazione della diocesi di San Cristóbal.

Le trattative durarono tre anni, con alti, bassi e interruzioni. Terminarono
con la firma degli accordi di San Andrés, secondo i quali il governo avrebbe
dovuto modificare la costituzione inserendo il riconoscimento dei popoli e
delle culture indigene, oltre a un'autonomia legislativa. Una commissione di
deputati di vari partiti politici, chiamata COCOPA, ha modificato leggermente
il testo dell'accordo con il consenso dell'EZLN. Il governo del Chiapas, ora
guidato dal presidente Ernesto Zedillo Ponce de León, tuttavia, non ha però
rispettato gli accordi e ha rafforzato la presenza militare nelle zone di
influenza degli zapatisti. A ciò è seguito un silenzio dell'EZLN durato tre
anni.

Sono state denunciate molte violazioni del cessate il fuoco e degli accordi da
parte del governo chiapaneco, mentre il governo federale ha sempre cercato di
non rimanere coinvolto, definendolo un problema locale. L'esercito e i
paramilitari hanno compiuto vari atti di violenza, il più grave dei quali è
senza dubbio la Mattanza di Acteal. In tale occasione i paramilitari
attaccarono una comunità non zapatista e nonviolenta, massacrando 45 persone,
tra le quali vi erano 4 donne incinte che furono sventrate con i machete. Le
vittime, uccise senza che nessuna autorità pubblica muovesse un dito, non
erano zapatisti. Facevano parte di un'associazione pacifista, Las Abejas, nata
cinque anni prima. Alla vigilia di Natale erano riuniti in chiesa a pregare.
Dopo la matanza del 22 dicembre del 1997 il governo messicano accusò 20
indigeni, che dopo aver passato undici anni di prigione vennero messi in
libertà per irregolarità nel processo. La storia del massacro è una storia di
impunità e coperture, soprattutto dei vertici dell'esercito veri mandanti
della violenza[2][3].

Il nuovo presidente Vicente Fox Quesada, eletto nel 2000, ha inviato al
congresso la cosiddetta _legge COCOPA_ (modifiche alla costituzione) il 5
dicembre 2000 come promesso in campagna elettorale. Molti esponenti del
governo criticarono queste modifiche e questo spinse l'EZLN a organizzare una
marcia pacifica fino a Città del Messico, dove avrebbero esposto il proprio
punto di vista al governo messicano. Alla marcia, nel marzo del 2001, hanno
partecipato gruppi politici di altre parti del mondo, la popolazione l'ha
compresa e appoggiata e i media l'hanno seguita con attenzione[4].

Poco dopo questo evento, il congresso ha approvato una versione modificata
della legge COCOPA, che non comprendeva le clausole di autonomia, che secondo
qualcuno violavano alcuni diritti costituzionali (proprietà privata e voto
segreto). Per l'EZLN e per altri gruppi politici che si battono per i diritti
degli _indios_ , questo fu un tradimento, l'ennesima menzogna del governo. La
legge COCOPA, o ciò che ne rimaneva, è entrata in vigore il 14 agosto 2001.
Ciò, insieme alla recente vittoria elettorale di Fox (prima vittoria del PAN,
Partido de Acción Nacional, dopo anni di dominio del PRI, Partido
Revolucionario Institucional), ha rallentato il movimento, togliendogli anche
copertura da parte dei media.

Successivamente, vi è stato un reclamo alla Corte Suprema di Giustizia, al
quale seguì una sentenza del 6 settembre 2002, secondo la quale la COCOPA era
un insieme di modifiche costituzionali e non una legge come veniva
erroneamente chiamata; annullare cambiamenti costituzionali era al di là dei
poteri della Corte, sarebbe stata una violazione dei poteri del congresso.

Il 12 ottobre 2002 il subcomandante Marcos ha scritto una lettera sugli ultimi
avvenimenti in Spagna. Era, non casualmente, la stessa data dell'arrivo di
Cristoforo Colombo nelle Americhe, l'evento che gli _indios_ identificano come
l'inizio delle loro sofferenze attuali. In questa lettera lunga e
appassionata, Marcos chiamava il giudice spagnolo Baltasar Garzón "un
pagliaccio grottesco", soprattutto per aver bandito la festa dell'Indipendenza
basca perché avrebbe supportato l'ETA; inoltre lo condanna per aver definito
false le violazioni dei diritti umani contro cittadini spagnoli da parte del
generale Pinochet. Il subcomandante muoveva anche pesanti critiche alla
monarchia spagnola e al presidente José María Aznar. Dopo la pubblicazione
della lettera da parte della stampa messicana il 25 novembre, iniziò uno
scontro di parole tra Marcos e Garzón. Fra coloro che appoggiano l'EZLN, non
tutti hanno apprezzato l'incidente: alcuni hanno criticato il fatto che il
subcomandante si occupasse di questioni così lontane, altri hanno ritenuto
improprio il tono delle lettere, altri ancora - esagerando - hanno
interpretato le parole di Marcos come un elogio all'ETA.

Nel febbraio 2003, ha scritto una nuova lettera in cui condannava alcuni
esponenti del PRD (Partido Revolucionario Democratico), per aver approvato
nell'anno precedente la versione modificata della COCOPA proposta dall'EZLN.
La lettera e le risposte che hanno seguito, hanno trovato poco seguito nella
società civile. Avendo perso molto supporto da parte della popolazione, Marcos
ha scritto molti altri _comunicados_ per il resto dell'anno, ma molti sono
passati quasi inosservati. A parte le critiche al mondo della politica
istituzionale, ha spiegato il lavoro che l'EZLN stava svolgendo nei suoi
territori e i cambiamenti alla sua organizzazione intera.

Dal dicembre del 1994, gli zapatisti hanno iniziato a formare gradualmente
diversi comuni autonomi. Nell'agosto 2003, Marcos ha scritto comunicati che
spiegano come questi comuni hanno sviluppato delle giunte per autogovernarsi,
programmi comunitari di produzione del cibo e sistemi sanitari e scolastici
gratuiti in parte supportati dalle ONG. Tutto questo era assolutamente
indipendente dai servizi offerti dal governo, che non prestavano alcuna
attenzione alla cultura, ai bisogni e alla medicina indigeni. Ha poi
annunciato la creazione di quattro (oggi cinque) _juntas de buengobierno_
(giunte di buongoverno), formate da rappresentati dei comuni e supervisionate
dall'EZLN. Esse servivano a verificare l'assenza di corruzione e di abusi di
potere e che si seguisse sempre il dettame zapatista _mandar obedeciendo_
(comandare obbedendo; compare anche nei cartelli di benvenuto posti al confine
dei territori dell'EZLN: _aqui manda el pueblo y el gobierno obedece_ , qui
comanda il popolo e il governo obbedisce). Molti analisti hanno applaudito a
tale iniziativa: il governo del popolo per il popolo, di fronte
all'inefficacia dello Stato che disattende ai bisogni delle persone; altri
però, hanno ritenuto che l'iniziativa di creare uno stato dentro lo Stato
fosse quantomeno pericoloso.

Nel 2004 si diffonde la voce che il subcomandante non si trovi più in Chiapas.
In effetti non è stato visto nella zona per parecchio tempo, né ha risposto
alle richieste di interviste. Per un lungo periodo, i suoi scritti arrivano
alla società civile esclusivamente attraverso l'email e il web. Queste non
sono certamente delle prove, ma alcuni giornalisti scrivono che Marcos ha
lasciato lo stato. Secondo alcuni, addirittura, lo ha lasciato da parecchio
tempo e ora vive in Europa.

Per la prima metà del 2004, Marcos ha mantenuto il silenzio. Dalla metà
dell'anno, Luis H. Alvarez, capo della COCOPA, l'unico collegamento ufficiale
tra il governo e l'EZLN, ha dichiarato che Marcos non era più stato visto in
Chiapas di recente e che non sapeva dove si trovasse. L'EZLN comunque, nel
frattempo, era rimasto attivo.

Nell'agosto 2004, il subcomandante ha mandato brevi comunicati alla stampa
messicana. Essi, nel loro insieme, si intitolano "Leggendo un video",
pubblicati dal 20 al 28 agosto. Il primo e l'ultimo si presentavano come una
descrizione di un immaginario video zapatista a basso budget, gli altri erano
commenti di Marcos su avvenimenti politici e sulla situazione e lo sviluppo
dell'EZLN. In particolare, descrive i risultati di un anno di lavoro dei
comuni autonomi e delle giunte di buongoverno. Questi hanno membri in continua
rotazione per promuovere la trasparenza e dare a tutti l'opportunità di
servire la comunità. I comunicati sono passati inizialmente inosservati, in
parte a causa dei giochi olimpici di Atene 2004 e del congresso delle riforme
del sistema di pensionamento IMSS, in parte per un calo di interesse da parte
del pubblico.

Nel giugno 2005 l'EZLN dichiara uno stato di allarme rosso: per qualche giorno
i Caracol vengono chiusi, le loro attività sono sospese, i miliziani sono
richiamati a raggiungere le truppe dell'EZLN sulle montagne e gli stranieri
(operatori delle ONG) sono invitati a lasciare i territori zapatisti, o a
rimanere sotto la propria responsabilità solo se maggiorenni. Inizialmente i
motivi non vengono spiegati e la notizia viene associata con alcune recenti
manovre dei gruppi paramilitari. Che ad esempio sostengono di aver bruciato
tre grosse piantagioni di Marijuana in territorio zapatista, solo che la
regione da loro indicata è piuttosto lontana dalla zona di influenza
dell'EZLN. Inoltre l'esercito regolare ha lasciato alcune postazioni che sono
state subito prese dai paramilitari. Si è temuta perciò un'imminente offensiva
violenta. In realtà si è poi saputo che l'allerta era dovuta a un'importante
assemblea, durata diversi giorni, che coinvolgeva tutti i popoli zapatisti;
per tutta la sua durata, l'EZLN non sarebbe stato in grado di difendere le
attività civili e l'incolumità degli stranieri. Sulla base di tale assemblea è
stata emessa la **sesta dichiarazione della Selva Lacandona**. In base a
questo documento, l'EZLN si impegna ad affiancare a tutte le sue attività
precedenti quella che verrà definita in un successivo comunicato del
Subcomandante Marcos _l' **Altra Campagna**_. L'EZLN ha deciso di uscire dai
propri confini ed incontrare qualunque gruppo (non importa se politico,
sociale, collettivo, culturale, artistico, etc.) che si dica di sinistra, con
la speranza che solo un progetto politico di sinistra possa salvare il paese
dalla crisi. Ha infatti intenzione di creare un movimento unico (anche se non
ha intenzione di allargare le proprie file, afferma) di rivolta nazionale che
possa andare a sostituire con proposte dal basso l'attuale sistema elettorale.
Questo viene infatti giudicato corrotto e malfunzionante - e neanche gli
esponenti del PRD, il Partito Rivoluzionario Democratico, ovvero la sinistra
messicana, sono esenti da queste critiche. L'EZLN ha quindi programmato una
serie di incontri con le varie organizzazioni, divisi per categoria
(organizzazioni politiche, organizzazioni sociali, gruppi indigeni, ONG e
gruppi artistici-culturali e collettivi, individui, più una riunione extra per
chi non poteva partecipare a nessun'altra riunione). Le riunioni si sono
tenute in agosto ed in settembre, per poi arrivare, il 16 settembre, ad
un'assemblea plenaria di tutti i gruppi.

Nel riassunto dell'assemblea plenaria si delinea quello che sarà il progretto
di attuazione dell'Altra Campagna: il 1º gennaio 2006 una delegazione
(disarmata) è partita da San Cristóbal per un viaggio attraverso tutto il
Messico allo scopo di incontrare le diverse realtà locali in un'assemblea
itinerante e costruire una rete di relazioni tra i diversi gruppi della
sinistra extraparlamentare. La marcia terminerà simbolicamente a giugno, poco
prima delle elezioni presidenziali. A capo della delegazione è stato posto lo
stesso Marcos che ha assunto il titolo di **Delegato Zero** (o anche
_subdelegato zero_ , in continuità con il concetto di subcomandante). Gli
accordi prevedono infine un'altra serie di viaggi ed incontri, di cui uno
internazionale (detto dall'EZLN _intergalattico_ ), aperto a gruppi
provenienti da paesi esteri.

L'EZLN ha espresso la volontà di lasciare libera l'Altra Campagna di
autodeterminarsi e di influire su essa solo e soltanto attraverso i metodi
democratici: vuole mettere in chiaro che la Campagna è sua come di qualunque
altro gruppo partecipante. Il suo prestigio lo pone però in una posizione
egemone: nonostante abbia rimesso la coordinazione della Campagna
all'Assemblea, se l'è vista riconfermare attraverso una votazione.

L'EZLN si oppone al neoliberismo e al sistema economico cui il Messico ha
aderito dal 1982 fino ad oggi. La loro lotta però non inizia con la recente
formazione dell'Esercito Zapatista, ma dura da 500 anni, identificandosi cioè
con la più generale lotta dei popoli indigeni contro i _conquistadores_
europei. L'EZLN deve il suo nome al rivoluzionario messicano Emiliano Zapata.

L'EZLN è un movimento formato sostanzialmente da _indios_ discendenti dei Maya
e ha l'obiettivo di affermare i diritti delle popolazioni native messicane.
Tuttavia dai comunicati traspare anche una volontà di partecipare al movimento
mondiale anti-capitalista e no-global per i diritti delle popolazioni native
che abitano le terre colonizzate dai _conquistadores_. Si è dimostrato
solidale non solo con gli altri popoli _indios_ del Messico, che soffrono
della mancanza dei più basilari diritti umani, ma anche con tutti i popoli
oppressi del mondo. Tuttavia, come ha dichiarato Marcos durante un'intervista
dopo la manifestazione allo Zocalo di Città del Messico, l'EZLN non si propone
di fondare (o rifondare) una Internazionale che affronti tutti i numerosi
problemi che il liberismo ha creato. Marcos dichiara che gli zapatisti sanno
di non poter affrontare e tanto meno risolvere i problemi dell'intero Messico,
pur essendo solidali con i movimenti messicani che lottano per i diritti degli
_indios_ \- sempre che non siano, come a volte accade in Sudamerica, corrotti
dal narcotraffico o utilizzino per il raggiungimento di questo scopo metodi
che vessino la popolazione civile. Il limite che l'EZLN si è, in qualche modo,
autoimposto (il rivendicare, cioè, i diritti per i popoli Maya del Chiapas),
senza debordare verso un vago internazionalismo, sarebbe una lezione di vita
per quelli che Luis Sepúlveda chiama "rivoluzionari da bar europei" e di
saggezza per la profonda conoscenza e comprensione che gli zapatisti
dimostrano di avere dei loro limiti politici, prima ancora che militari.

Il primo obiettivo politico dell'EZLN è la liberazione del Chiapas dal governo
messicano, che i militanti zapatisti identificano con il _mal gobierno_ : il
governo messicano avrebbe svenduto alle multinazionali le risorse naturali del
paese, costringendo gli _indios_ in condizioni di vita inaccettabili. Per
quanto riguarda il movimento no global, come ha dichiarato Marcos, "forse gli
zapatisti sono stati i precursori", hanno visto e riflettuto prima di ogni
altro movimento sulle conseguenze che il liberismo ha sulle singole culture
particolari.

Eccezion fatta per la prima insurrezione delle prime due settimane del 1994 e
per la presa di alcune comunità poco tempo dopo, non si è a conoscenza di uso
di azioni violente da parte dell'EZLN. Il movimento rifiuta l'uso dei normali
canali politici offerti dal Messico, compresa la formazione di un partito
politico o l'alleanza con un partito già esistente, partendo dal presupposto
che queste modalità siano sempre state inutili agli _indios_ se non dannose.

Ha realizzato alcune proteste molto visibili, come la marcia che nel 2000 dal
Chiapas è arrivata a Città del Messico, con conferenze stampa e incontri con
la società civile (e alcuni partiti) ad ogni tappa. Fu un grande atto
dimostrativo pacifico e gli incidenti furono quasi esclusivamente verbali.
Questo approccio pacifico è una delle ragioni della longevità e della grande
popolarità presso la popolazione civile.

L'EZLN ha fatto della comunicazione una delle sue priorità, sia con il resto
del Messico, sia con il mondo. Fin dalle loro prime azioni pubbliche, hanno
prodotto dichiarazioni e analisi, scritte in buona prosa, e le hanno fatte
pervenire ai media locali, nazionali e internazionali. Hanno anche fatto un
uso eccellente della tecnologia, sia con le comunicazioni satellitari, sia con
internet, per poter comunicare con persone da ogni paese. Ciò li ha aiutati ad
ottenere la solidarietà internazionale anche da parte di organizzazioni non
radicali.

Il principale comunicatore è il subcomandante Marcos, che sembra essere un
uomo di mezza età che fuma la pipa. Dietro il suo passamontagna, secondo il
governo, si nasconde Rafael Guillén, un insegnante universitario di Città del
Messico. Marcos non ha mai confermato questa ipotesi. Comunque chiaramente non
è un indio e chi lo critica spesso si appoggia a questo per mettere in dubbio
i suoi obiettivi e le sue motivazioni. È riconosciuto da molti come un abile
ed eloquente comunicatore; i suoi comunicati scritti, colloquiali, ironici e
colmi di riferimenti a storie indigene sono stati pubblicati ampiamente dai
media nei primi anni. Tuttavia, dopo il 2001 vi è stato un lungo periodo di
silenzio e le sue relazioni con i media ne hanno risentito.

Nel 2002, la sua immagine ha sofferto del pubblico botta e risposta con il
giudice Baltasar Garzón. Nel 2004, la strategia comunicativa dell'EZLN non era
molto chiara. Eccetto per alcune lettere e comunicati sul clima politico,
naturalmente critici, l'esercito zapatista è rimasto in silenzio per quasi tre
anni e i media lo hanno di conseguenza trascurato. Nel mese di agosto 2013 gli
zapatisti hanno organizzato la prima "scuola zapatista", aperta a studenti di
tutto il mondo per diffondere la loro visione della società e la loro
organizzazione.[5]

Sono state dedicate all'EZLN numerose canzoni, tra cui:

Altri progetti

